ye triṣaptāḥ pariyanti viśvā rūpāṇi bibhrataḥ |
vācas patir balā teṣāṃ tanvo adya dadhātu me ||1||

punar ehi vacas pate devena manasā saha |
vasoṣ pate ni ramaya mayy evāstu mayi śrutam ||2||

ihaivābhi vi tanūbhe ārtnī iva jyayā |
vācas patir ni yachatu mayy evāstu mayi śrutam ||3||

upahūto vācas patir upāsmān vācaspatir hvayatām |
saṃ śrutena gamemahi mā śrutena vi rādhiṣi ||4||



vidmā śarasya pitaraṃ parjanyaṃ bhūridhāyasam |
vidmo ṣv asya mātaraṃ pṛthivīṃ bhūrivarpasam ||1||

jyāke pari ṇo namāśmānaṃ tanvaṃ kṛdhi |
vīḍur varīyo 'rātīr apa dveṣāṃsy ā kṛdhi ||2||

vṛkṣaṃ yad gāvaḥ pariṣasvajānā anusphuraṃ śaraṃ arcanty ṛbhum |
śarum asmad yāvaya didyum indra ||3||

yathā dyāṃ ca pṛthivīṃ cāntas tiṣṭhati tejanam |
evā rogaṃ cāsrāvaṃ cāntas tiṣṭhatu muñja it ||4||



vidmā śarasya pitaraṃ parjanyaṃ śatavṛṣṇyaṃ |
tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti ||1||

vidmā śarasya pitaraṃ mitraṃ śatavṛṣṇyaṃ |
tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti ||2||

vidmā śarasya pitaraṃ varuṇaṃ śatavṛṣṇyaṃ |
tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti ||3||

vidmā śarasya pitaraṃ candraṃ śatavṛṣṇyaṃ |
tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti ||4||

vidmā śarasya pitaraṃ sūryaṃ śatavṛṣṇyaṃ |
tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti ||5||

yad āntreṣu gavīnyor yad vastāv adhi saṃśritam |
evā te mūtraṃ mucyatāṃ bahir bāl iti sarvakam ||6||

pra te bhinadmi mehanaṃ vartraṃ veśantyā iva |
evā te mūtraṃ mucyatāṃ bahir bāl iti sarvakam ||7||

viṣitaṃ te vastibilaṃ samudrasyodadher iva |
evā te mūtraṃ mucyatāṃ bahir bāl iti sarvakam ||8||

yatheṣukā parāpatad avasṛṣṭādhi dhanvanaḥ |
evā te mūtraṃ mucyatāṃ bahir bāl iti sarvakam ||9||



ambayo yanty adhvabhir jāmayo adhvarīyatām |
pṛñcatīr madhunā payaḥ ||1||

amūr yā upa sūrye yābhir vā sūryaḥ saha |
tā no hinvantv adhvaram ||2||

apo devīr upa hvaye yatra gāvaḥ pibanti naḥ |
sindhubhyaḥ kartvaṃ haviḥ ||3||

apsv antar amṛtam apsu bheṣajam |
apām uta praśastibhir aśvā bhavatha vājino gāvo bhavatha vājinīḥ ||4||



āpo hi ṣṭhā mayobhuvas tā na ūrje dadhātana |
mahe raṇāya cakṣase ||1||

yo vaḥ śivatamo rasas tasya bhājayateha naḥ |
uśatīr iva mātaraḥ ||2||

tasmā araṃ gamāma vo yasya kṣayāya jinvatha |
āpo janayathā ca naḥ ||3||

īśānā vāryāṇāṃ kṣayantīś carṣaṇīnām |
apo yācāmi bheṣajam ||4||



śaṃ no devīr abhiṣṭaya āpo bhavantu pītaye |
śaṃ yor abhi sravantu naḥ ||1||

apsu me somo abravīd antar viśvāni bheṣajā |
agniṃ ca viśvaśaṃbhuvam ||2||

āpaḥ pṛṇīta bheṣajaṃ varūthaṃ tanve mama |
jyok ca sūryaṃ dṛśe ||3||

śaṃ na āpo dhanvanyāḥ śam u santv anūpyāḥ |
śaṃ naḥ khanitrimā āpaḥ śam u yāḥ kumbha ābhṛtāḥ |
śivā naḥ santu vārṣikīḥ ||4||



stuvānam agna ā vaha yātudhānaṃ kimīdinam |
tvaṃ hi deva vandito hantā dasyor babhūvitha ||1||

ājyasya parameṣṭhin jātavedas tanūvaśin |
agne taulasya prāśāna yātudhānān vi lāpaya ||2||

vi lapantu yātudhānā attriṇo ye kimīdinaḥ |
athedam agne no havir indraś ca prati haryatam ||3||

agniḥ pūrva ā rabhatāṃ prendro nudatu bāhumān |
bravītu sarvo yātumān ayam asmīty etya ||4||

paśyāma te vīryaṃ jātavedaḥ pra ṇo brūhi yātudhānān nṛcakṣaḥ |
tvayā sarve paritaptāḥ purastāt ta ā yantu prabruvāṇā upedam ||5||

ā rabhasva jātavedo 'smākārthāya jajñiṣe |
dūto no agne bhūtvā yātudhānān vi lāpaya ||6||

tvam agne yātudhānān upabaddhāṃ ihā vaha |
athaiṣām indro vajreṇāpi śīrṣāṇi vṛścatu ||7||



idaṃ havir yātudhānān nādī phenam ivā vahat |
ya idaṃ strī pumān akar iha sa stuvatāṃ janaḥ ||1||

ayaṃ stuvāna āgamad imaṃ sma prati haryata |
bṛhaspate vaśe labdhvāgnīṣomā vi vidhyatam ||2||

yātudhānasya somapa jahi prajāṃ nayasva ca |
ni stuvānasya pātaya param akṣy utāvaram ||3||

yatraiṣām agne janimāni vettha guhā satām attriṇāṃ jātavedaḥ |
tāṃs tvaṃ brahmaṇā vāvṛdhāno jahy eṣāṃ śatatarham agne ||4||



asmin vasu vasavo dhārayantv indraḥ pūṣā varuṇo mitro agniḥ |
imam ādityā uta viśve ca devā uttarasmin jyotiṣi dhārayantu ||1||

asya devāḥ pradiśi jyotir astu sūryo agnir uta vā hiraṇyam |
sapatnā asmad adhare bhavantūttamaṃ nākam adhi rohayemam ||2||

yenendrāya samabharaḥ payāṃsy uttamena brahmaṇā jātavedaḥ |
tena tvam agna iha vardhayemaṃ sajātānāṃ śraiṣṭhya ā dhehy enam ||3||

aiṣāṃ yajñam uta varco dade 'haṃ rāyas poṣam uta cittāny agne |
sapatnā asmad adhare bhavantūttamaṃ nākam adhi rohayemam ||4||



ayaṃ devānām asuro vi rājati vaśā hi satyā varuṇasya rājñaḥ |
tatas pari brahmaṇā śāśadāna ugrasya manyor ud imaṃ nayāmi ||1||

namas te rajan varuṇāstu manyave viśvaṃ hy ugra nicikeṣi drugdham |
sahasram anyān pra suvāmi sākaṃ śataṃ jīvāti śaradas tavāyam ||2||

yad uvakthānṛtam jihvayā vṛjinaṃ bahu |
rājñas tvā satyadharmaṇo muñcāmi varuṇād aham ||3||

muñcāmi tvā vaiśvānarād arṇavān mahatas pari |
sajātān ugrehā vada brahma cāpa cikīhi naḥ ||4||



vaṣaṭ te pūṣann asmint sūtāv aryamā hotā kṛṇotu vedhāḥ |
sisratāṃ nāry ṛtaprajātā vi parvāṇi jihatāṃ sūtavā u ||1||

catasro divaḥ pradiśaś catasro bhūmyā uta |
devā garbhaṃ sam airayan taṃ vy ūrṇuvantu sūtave ||2||

sūṣā vy ūrṇotu vi yoniṃ hāpayāmasi |
śrathayā sūṣaṇe tvam ava tvaṃ biṣkale sṛja ||3||

neva māṃse na pīvasi neva majjasv āhatam |
avaitu pṛśni śevalaṃ śune jarāyv attave 'va jarāyu padyatām ||4||

vi te bhinadmi mehanaṃ vi yoniṃ vi gavīnike |
vi mātaraṃ ca putraṃ ca vi kumāraṃ jarāyuṇāva jarāyu padyatām ||5||

yathā vāto yathā mano yathā patanti pakṣiṇaḥ |
evā tvaṃ daśamāsya sākaṃ jarāyuṇā patāva jarāyu padyatām ||6||



jarāyujaḥ prathama usriyo vṛṣā vātābhrajā stanayann eti vṛṣṭyā |
sa no mṛḍāti tanva ṛjugo rujan ya ekam ojas tredhā vicakrame ||1||

aṅgeaṅge śociṣā śiśriyāṇaṃ namasyantas tvā haviṣā vidhema |
aṅkānt samaṅkān haviṣā vidhema yo agrabhīt parvāsyā grabhītā ||2||

muñca śīrṣaktyā uta kāsa enaṃ paruṣparur āviveśā yo asya |
yo abhrajā vātajā yaś ca śuṣmo vanaspatīnt sacatāṃ parvatāṃś ca ||3||

śaṃ me parasmai gātrāya śam astv avarāya me |
śaṃ me caturbhyo aṅgebhyaḥ śam astu tanve mama ||4||



namas te astu vidyute namas te stanayitnave |
namas te astv aśmane yenā dūḍāśe asyasi ||1||

namas te pravato napād yatas tapaḥ samūhasi |
mṛḍayā nas tanūbhyo mayas tokebhyas kṛdhi ||2||

pravato napān nama evāstu tubhyaṃ namas te hetaye tapuṣe ca kṛṇmaḥ |
vidma te dhāma paramaṃ guhā yat samudre antar nihitāsi nābhiḥ ||3||

yāṃ tvā devā asṛjanta viśva iṣuṃ kṛṇvānā asanāya dhṛṣṇum |
sā no mṛḍa vidathe gṛṇānā tasyai te namo astu devi ||4||



bhagam asyā varca ādiṣy adhi vṛkṣād iva srajam |
mahābudhna iva parvato jyok pitṛṣv āstām ||1||

eṣā te rājan kanyā vadhūr ni dhūyatām yama |
sā mātur badhyatāṃ gṛhe 'tho bhrātur atho pituḥ ||2||

eṣā te kulapā rājan tām u te pari dadmasi |
jyok pitṛṣv āsātā ā śīrṣṇaḥ śamopyāt ||3||

asitasya te brahmaṇā kaśyapasya gayasya ca |
antaḥkośam iva jāmayo 'pi nahyāmi te bhagam ||4 ||



saṃ saṃ sravantu sindhavaḥ saṃ vātāḥ saṃ patatriṇaḥ |
imaṃ yajñaṃ pradivo me juṣantāṃ saṃsrāvyeṇa haviṣā juhomi ||1||

ihaiva havam ā yāta ma iha saṃsrāvaṇā utemaṃ vardhayatā giraḥ |
ihaitu sarvo yaḥ paśur asmin tiṣṭhatu yā rayiḥ ||2||

ye nadīnāṃ saṃsravanty utsāsaḥ sadam akṣitāḥ |
tebhir me sarvaiḥ saṃsrāvair dhanaṃ saṃ srāvayāmasi ||3||

ye sarpiṣaḥ saṃsravanti kṣīrasya codakasya ca
tebhir me sarvaiḥ saṃsrāvair dhanaṃ saṃ srāvayāmasi ||4||
ye 'māvāsyāṃ rātrim udasthur vrājam attriṇaḥ |
agnis turīyo yātuhā so asmabhyam adhi bravat ||1||

sīsāyādhy āha varuṇaḥ sīsāyāgnir upāvati |
sīsaṃ ma indraḥ prāyachat tad aṅga yātucātanam ||2||

idaṃ viṣkandhaṃ sahata idaṃ bādhate attriṇaḥ |
anena viśvā sasahe yā jātāni piśācyāḥ ||3||

yadi no gāṃ haṃsi yady aśvaṃ yadi pūruṣam |
taṃ tvā sīsena vidhyāmo yathā no 'so avīrahā ||4||



amūr yā yanti yoṣito hirā lohitavāsasaḥ |
abhrātara iva jāmayas tiṣṭhantu hatavarcasaḥ ||1||

tiṣṭhāvare tiṣṭha para uta tvaṃ tiṣṭha madhyame |
kaniṣṭhikā ca tiṣṭhati tiṣṭhād id dhamanir mahī ||2||

śatasya dhamanīnāṃ sahasrasya hirāṇām |
asthur in madhyamā imāḥ sākam antā araṃsata ||3||

pari vaḥ sikatāvatī dhanūr bṛhaty akramīt |
tiṣṭhatelayatā su kam ||4||



nir lakṣmyaṃ lalāmyaṃ nir arātiṃ suvāmasi |
atha yā bhadrā tāni naḥ prajāyā arātiṃ nayāmasi ||1||

nir araṇiṃ savitā sāviṣak pador nir hastayor varuṇo mitro aryamā |
nir asmabhyam anumatī rarāṇā premāṃ devā asāviṣuḥ saubhagāya ||2||

yat ta ātmani tanvāṃ ghoram asti yad vā keśeṣu praticakṣaṇe vā |
sarvaṃ tad vācāpa hanmo vayaṃ devas tvā savitā sūdayatu ||3||

riśyapadīṃ vṛṣadatīṃ goṣedhāṃ vidhamām uta |
vilīḍhyaṃ lalāmyaṃ tā asman nāśayāmasi ||4||


mā no vidan vivyādhino mo abhivyādhino vidan |
ārāc charavyā asmad viṣūcīr indra pātaya ||1||

viṣvañco asmac charavaḥ patantu ye astā ye cāsyāḥ |
daivīr manuṣyesavo mamāmitrān vi vidhyata ||2||

yo naḥ svo yo araṇaḥ sajāta uta niṣṭyo yo asmāṃ abhidāsati |
rudraḥ śaravyayaitān mamāmitrān vi vidhyatu ||3||

yaḥ sapatno yo 'sapatno yaś ca dviṣan chapāti naḥ |
devās taṃ sarve dhūrvantu brahma varma mamāntaram ||4||



adārasṛd bhavatu deva somāsmin yajñe maruto mṛḍatā naḥ |
mā no vidad abhibhā mo aśastir mā no vidad vṛjinā dveṣyā yā ||1||

yo adya senyo vadho 'ghāyūnām udīrate |
yuvaṃ taṃ mitrāvaruṇāv asmad yāvayataṃ pari ||2||

itaś ca yad amutaś ca yad vadhaṃ varuṇa yāvaya |
vi mahac charma yacha varīyo yāvayā vadham ||3||

śāsa itthā mahāṃ asy amitrasāho astṛtaḥ |
na yasya hanyate sakhā na jīyate kadā cana ||4||



svastidā viśāṃ patir vṛtrahā vimṛdho vaśī |
vṛṣendraḥ pura etu naḥ somapā abhayaṃkaraḥ ||1||

vi na indra mṛdho jahi nīcā yacha pṛtanyataḥ |
adhamaṃ gamayā tamo yo asmāṃ abhidāsati ||2||

vi rakṣo vi mṛdho jahi vi vṛtrasya hanū ruja |
vi manyum indra vṛtrahann amitrasyābhidāsataḥ ||3||

apendra dviṣato mano 'pa jijyāsato vadham |
vi mahac charma yacha varīyo yāvayā vadham ||4||



anu sūryam ud ayatāṃ hṛddyoto harimā ca te |
go rohitasya varṇena tena tvā pari dadhmasi ||1||

pari tvā rohitair varṇair dīrghāyutvāya dadhmasi |
yathāyam arapā asad atho aharito bhuvat ||2||

yā rohiṇīr devatyā gāvo yā uta rohiṇīḥ |
rūpaṃrūpaṃ vayovayas tābhiṣ ṭvā pari dadhmasi ||3||

śukeṣu te harimāṇaṃ ropaṇākāsu dadhmasi |
atho hāridraveṣu te harimāṇaṃ ni dadhmasi ||4||



naktaṃjātāsi oṣadhe rāme kṛṣṇe asikni ca |
idaṃ rajani rajaya kilāsaṃ palitaṃ ca yat ||1||

kilāsaṃ ca palitaṃ ca nir ito nāśayā pṛṣat |
ā tvā svo viśatāṃ varṇaḥ parā śuklāni pātaya ||2||

asitaṃ te pralayanam āsthānam asitaṃ tava |
asiknī asy oṣadhe nir ito nāśayā pṛṣat ||3||

asthijasya kilāsasya tanūjasya ca yat tvaci |
dūṣyā kṛtasya brahmaṇā lakṣma śvetam anīnaśam ||4||


suparṇo jātaḥ prathamas tasya tvaṃ pittam āsitha |
tad āsurī yudhā jitā rūpaṃ cakre vanaspatīn ||1||
āsurī cakre prathamedaṃ kilāsabheṣajam idaṃ kilāsanāśanam |
anīnaśat kilāsaṃ sarūpām akarat tvacam ||2||

sarūpā nāma te mātā sarūpo nāma te pitā |
sarūpakṛt tvam oṣadhe sā sarūpam idaṃ kṛdhi ||3||

śyāmā sarūpaṃkaraṇī pṛthivyā adhy udbhṛtā |
idam ū ṣu pra sādhaya punā rūpāṇi kalpaya ||4||



yad agnir āpo adahat praviśya yatrākṛṇvan dharmadhṛto namāṃsi |
tatra ta āhuḥ paramaṃ janitraṃ sa naḥ saṃvidvān pari vṛṅgdhi takman ||1||

yady arcir yadi vāsi śociḥ śakalyeṣi yadi vā te janitram |
hrūḍur nāmāsi haritasya deva sa naḥ saṃvidvān pari vṛṅgdhi takman ||2||

yadi śoko yadi vābhiśoko yadi vā rājño varuṇasyāsi putraḥ |
hrūḍur nāmāsi haritasya deva sa naḥ saṃvidvān pari vṛṅgdhi takman ||3||

namaḥ śītāya takmane namo rūrāya śociṣe kṛṇomi |
yo anyedyur ubhayadyur abhyeti tṛtīyakāya namo astu takmane ||4||



āre 'sāv asmad astu hetir devāso asat |
āre aśmā yam asyatha ||1||

sakhāsāv asmabhyam astu rātiḥ sakhendro bhagaḥ |
savitā citrarādhāḥ ||2||

yūyam naḥ pravato napān marutaḥ sūryatvacasaḥ |
śarma yachatha saprathāḥ ||3||

suṣūdata mṛḍata mṛḍayā nas tanūbhyo |
mayas tokebhyas kṛdhi ||4||



amūḥ pāre pṛdākvas triṣaptā nirjarāyavaḥ |
tāsām jarāyubhir vayam akṣyāv api vyayāmasy aghāyoḥ paripanthinaḥ ||1||

viṣūcy etu kṛntatī pinākam iva bibhratī |
viṣvak punarbhuvā mano 'samṛddhā aghāyavaḥ ||2||

na bahavaḥ sam aśakan nārbhakā abhi dādhṛṣuḥ |
veṇor adgā ivābhito 'samṛddhā aghāyavaḥ ||3||

pretaṃ pādau pra sphurataṃ vahataṃ pṛṇato gṛhān |
indrāny etu prathamājītāmuṣitā puraḥ ||4||


upa prāgād devo agnī rakṣohāmīvacātanaḥ |
dahann apa dvayāvino yātudhānān kimīdinaḥ ||1||

prati daha yātudhānān prati deva kimīdinaḥ |
pratīcīḥ kṛṣṇavartane saṃ daha yātudhānyaḥ ||2||

yā śaśāpa śapanena yāghaṃ mūram ādadhe |
yā rasasya haraṇāya jātam ārebhe tokam attu sā ||3||

putram attu yātudhānīḥ svasāram uta naptyam |
adhā mitho vikeśyo vi ghnatāṃ yātudhānyo vi tṛhyantām arāyyaḥ ||4||



abhīvartena maṇinā yenendro abhivavṛdhe |
tenāsmān brahmaṇas pate 'bhi rāṣṭrāya vardhaya ||1||

abhivṛtya sapatnān abhi yā no arātayaḥ |
abhi pṛtanyantaṃ tiṣṭhābhi yo no durasyati ||2||

abhi tvā devaḥ savitābhi ṣomo avīvṛdhat |
abhi tvā viśvā bhūtāny abhīvarto yathāsasi ||3||

abhīvarto abhibhavaḥ sapatnakṣayaṇo maṇiḥ |
rāṣṭrāya mahyaṃ badhyatāṃ sapatnebhyaḥ parābhuve ||4||

ud asau sūryo agād ud idaṃ māmakaṃ vacaḥ |
yathāhaṃ śatruho 'sāny asapatnaḥ sapatnahā ||5||

sapatnakṣayaṇo vṛṣābhiraṣṭro viṣāsahiḥ |
yathāham eṣāṃ vīrāṇāṃ virājāni janasya ca ||6||



viśve devā vasavo rakṣatemam utādityā jāgṛta yūyam asmin |
memaṃ sanābhir uta vānyanābhir memaṃ prāpat pauruṣeyo vadho yaḥ ||1||

ye vo devāḥ pitaro ye ca putrāḥ sacetaso me śṛṇutedam uktam |
sarvebhyo vaḥ pari dadāmy etaṃ svasty enaṃ jarase vahātha ||2||

ye devā divi ṣṭha ye pṛthivyāṃ ye antarikṣa oṣadhīṣu paśuṣv apsv antaḥ |
te kṛṇuta jarasam āyur asmai śatam anyān pari vṛṇaktu mṛtyūn ||3||

yeṣāṃ prayājā uta vānuyājā hutabhāgā ahutādaś ca devāḥ |
yeṣāṃ vaḥ pañca pradiśo vibhaktās tān vo asmai satrasadaḥ kṛṇomi ||4||



āśānām āśāpālebhyaś caturbhyo amṛtebhyaḥ |
idaṃ bhūtasyādhyakṣebhyo vidhema haviṣā vayam ||1||

ya āśānām āśāpālāś catvāra sthana devāḥ |
te no nirṛtyāḥ pāśebhyo muñcatāṃhasoaṃhasaḥ ||2||

asrāmas tvā haviṣā yajāmy aśloṇas tvā ghṛtena juhomi |
ya āśānām āśāpālas turīyo devaḥ sa naḥ subhūtam eha vakṣat ||3||

svasti mātra uta pitre no astu svasti gobhyo jagate puruṣebhyaḥ |
viśvam subhūtam suvidatraṃ no astu jyog eva dṛśema sūryam ||4||


idaṃ janāso vidatha mahad brahma vadiṣyati |
na tat pṛthivyāṃ no divi yena prāṇanti vīrudhaḥ ||1||

antarikṣa āsāṃ sthāma śrāntasadām iva |
āsthānam asya bhūtasya viduṣ ṭad vedhaso na vā ||2||

yad rodasī rejamāne bhūmiś ca niratakṣatam |
ārdraṃ tad adya sarvadā samudrasyeva śrotyāḥ ||3||

viśvam anyām abhīvāra tad anyasyām adhi śritam |
dive ca viśvavedase pṛthivyai cākaraṃ namaḥ ||4||



hiraṇyavarṇāḥ śucayaḥ pāvakā yāsu jātaḥ savitā yāsv agniḥ |
yā agniṃ garbhaṃ dadhire suvarṇās tā na āpaḥ śaṃ syonā bhavantu ||1||

yāsāṃ rājā varuṇo yāti madhye satyānṛte avapaśyan janānām |
yā agniṃ garbhaṃ dadhire suvarṇās tā na āpaḥ śaṃ syonā bhavantu ||2||

yāsāṃ devā divi kṛṇvanti bhakṣaṃ yā antarikṣe bahudhā bhavanti |
yā agniṃ garbhaṃ dadhire suvarṇās tā na āpaḥ śaṃ syonā bhavantu ||3||

śivena mā cakṣuṣā paśyatāpaḥ śivayā tanvopa spṛśata tvacaṃ me |
ghṛtaścutaḥ śucayo yāḥ pāvakās tā na āpaḥ śaṃ syonā bhavantu ||4||



iyaṃ vīrun madhujātā madhunā tvā khanāmasi |
madhor adhi prajātāsi sā no madhumatas kṛdhi ||1||

jihvāyā agre madhu me jihvāmūle madhūlakam |
mamed aha kratāv aso mama cittam upāyasi ||2||

madhuman me nikramaṇaṃ madhuman me parāyaṇam |
vācā vadāmi madhumad bhūyāsaṃ madhusaṃdṛśaḥ ||3||
madhor asmi madhutaro madughān madhumattaraḥ |
mām it kila tvaṃ vanāḥ śākhāṃ madhumatīm iva ||4||

pari tvā paritatnunekṣuṇāgām avidviṣe |
yathā māṃ kaminy aso yathā man nāpagā asaḥ ||5||

yad ābadhnan dākṣāyaṇā hiraṇyaṃ śatānīkāya sumanasyamānāḥ |
tat te badnāmy āyuṣe varcase balāya dīrghāyutvāya śataśāradāya ||1||

nainaṃ rakṣāṃsi na piśācāḥ sahante devānām ojaḥ prathamajam hy etat |
yo bibharti dākṣāyaṇaṃ hiraṇyaṃ sa jīveṣu kṛṇute dīrgham āyuḥ ||2||

apāṃ tejo jyotir ojo balaṃ ca vanaspatīnām uta vīryāṇi |
indra ivendriyāṇy adhi dhārayāmo asmin tad dakṣamāṇo bibharad dhiraṇyam ||3||

samānāṃ māsām ṛtubhiṣ ṭvā vayaṃ saṃvatsarasya payasā piparmi |
indrāgnī viśve devās te 'nu manyantām ahṛṇīyamānāḥ ||4||



venas tat paśyat paramaṃ guhā yad yatra viśvaṃ bhavaty ekarūpam |
idaṃ pṛśnir aduhaj jāyamānāḥ svarvido abhy anūṣata vrāḥ ||1||

pra tad voced amṛtasya vidvān gandharvo dhāma paramaṃ guhā yat |
trīṇi padāni nihitā guhāsya yas tāni veda sa pituṣ pitāsat ||2||

sa naḥ pitā janitā sa uta bandhur dhāmāni veda bhuvanāni viśvā |
yo devānāṃ nāmadha eka eva taṃ saṃpraśnaṃ bhuvanā yanti sarvā ||3||

pari dyāvāpṛthivī sadya āyam upātiṣṭhe prathamajām ṛtasya |
vācam iva vaktari bhuvaneṣṭhā dhāsyur eṣa nanv eṣo agniḥ ||4||

pari viśvā bhuvanāny āyam ṛtasya tantuṃ vitataṃ dṛśe kam |
yatra devā amṛtam ānaśānāḥ samāne yonāv adhy airayanta ||5||



divyo gandharvo bhuvanasya yas patir eka eva namasyo vikṣv īḍyaḥ |
taṃ tvā yaumi brahmaṇā divya deva namas te astu divi te sadhastham ||1||

divi spṛṣṭo yajataḥ sūryatvag avayātā haraso daivyasya |
mṛḍāt gandharvo bhuvanasya yas patir eka eva namasyaḥ suśevāḥ ||2||

anavadyābhiḥ sam u jagma ābhir apsarāsv api gandharva āsīt |
samudra āsāṃ sadanaṃ ma āhur yataḥ sadya ā ca parā ca yanti ||3||

abhriye didyun nakṣatriye yā viśvāvasuṃ gandharvaṃ sacadhve |
tābhyo vo devīr nama it kṛṇomi ||4||

yāḥ klandās tamiṣīcayo 'kṣakāmā manomuhaḥ |
tābhyo gandharvabhyo 'psarābhyo 'karam namaḥ ||5||



ado yad avadhāvaty avatkam adhi parvatāt |
tat te kṛṇomi bheṣajaṃ subheṣajaṃ yathāsasi ||1||

ād aṅgā kuvid aṅga śataṃ yā bheṣajāni te |
teṣām asi tvam uttamam anāsrāvam arogaṇam ||2||

nīcaiḥ khananty asurā arusrāṇam idaṃ mahat |
tad āsrāvasya bheṣajaṃ tad u rogam anīnaśat ||3||

upajīkā ud bharanti samudrād adhi bheṣajam |
tad āsrāvasya bheṣajaṃ tad u rogam aśīśamat ||4||

arusrāṇam idaṃ mahat pṛthivyā adhy udbhṛtam |
tad āsrāvasya bheṣajaṃ tad u rogam anīnaśat ||5||

śaṃ no bhavantv apa oṣadhayaḥ śivāḥ |
indrasya vajro apa hantu rakṣasa ārād visṛṣṭā iṣavaḥ patantu rakṣasām ||6||



dīrghāyutvāya bṛhate raṇāyāriṣyanto dakṣamāṇāḥ sadaiva |
maṇiṃ viṣkandhadūṣaṇaṃ jaṅgiḍaṃ bibhṛmo vayam ||1||

jaṅgiḍo jambhād viśarād viṣkandhād abhiśocanāt |
maṇiḥ sahasravīryaḥ pari ṇaḥ pātu viśvataḥ ||2||

ayaṃ viṣkandhaṃ sahate 'yaṃ bādhate attriṇaḥ |
ayaṃ no viśvabheṣajo jaṅgiḍaḥ pātv aṃhasaḥ ||3||

devair dattena maṇinā jaṅgiḍena mayobhuvā |
viṣkandhaṃ sarvā rakṣāṃsi vyāyāme sahāmahe ||4||

śaṇaś ca mā jaṅgiḍaś ca viṣkandhād abhi rakṣatām |
araṇyād anya ābhṛtaḥ kṛṣyā anyo rasebhyaḥ ||5||

kṛtyādūṣir ayaṃ maṇir atho arātidūṣiḥ |
atho sahasvān jaṅgiḍaḥ pra ṇa āyuṃṣi tāriṣat ||6||



indra juṣasva pra vahā yāhi śūra haribhyām |
pibā sutasya mater iha madhoś cakānaś cārur madāya ||1||

indra jaṭharaṃ navyo na pṛṇasva madhor divo na |
asya sutasya svar ṇopa tvā madāḥ suvāco aguḥ ||2||

indras turāṣāṇ mitro vṛtraṃ yo jaghāna yatīr na |
bibheda valaṃ bhṛgur na sasahe śatrūn made somasya ||3||

ā tvā viśantu sutāsa indra pṛṇasva kukṣī viḍḍhi śakra dhiyehy ā naḥ |
śrudhī havaṃ giro me juṣasvendra svayugbhir matsveha mahe raṇāya ||4||

indrasya nu pra vocaṃ vīryāṇi yāni cakāra prathamāni vajrī |
ahann ahim anu apas tatarda pra vakṣaṇā abhinat parvatānām ||5||

ahann ahiṃ parvate śiśriyāṇaṃ tvaṣṭāsmai vajraṃ svaryaṃ tatakṣa |
vāśrā iva dhenavaḥ syandamānā añjaḥ samudram ava jagmur āpaḥ ||6||

vṛṣāyamāṇo avṛṇīta somaṃ trikadrukeṣu apibat sutasya |
ā sāyakaṃ maghavādatta vajram ahann enaṃ prathamajām ahīnām ||7||



samās tvāgna ṛtavo vardhayantu saṃvatsarā ṛṣayo yāni satyā |
saṃ divyena dīdihi rocanena viśvā ā māhi pradiśaś catasraḥ ||1||

saṃ cedhyasvāgne pra ca vardhayemam uc ca tiṣṭha mahate saubhagāya |
mā te riṣann upasattāro agne brahmāṇas te yaśasaḥ santu mānye ||2||

tvām agne vṛṇate brāhmaṇā ime śivo agne saṃvaraṇe bhavā naḥ |
sapatnahāgne abhimātijid bhava sve gaye jāgṛhy aprayuchan ||3||

kṣatreṇāgne svena saṃ rabhasva mitreṇāgne mitradhā yatasva |
sajātānāṃ madhyameṣṭhā rājñām agne vihavyo dīdihīha ||4||

ati niho ati sṛdho 'ty acittīr ati dviṣaḥ |
viśvā hy agne duritā tara tvam athāsmabhyaṃ sahavīraṃ rayiṃ dāḥ ||5||



aghadviṣṭā devajātā vīruc chapathayopanī |
āpo malam iva prāṇaikṣīt sarvān mac chapathāṃ adhi ||1||

yaś ca sāpatnaḥ śapatho jāmyāḥ śapathaś ca yaḥ |
brahmā yan manyutaḥ śapāt sarvaṃ tan no adhaspadam ||2||

divo mūlam avatataṃ pṛthivyā adhy uttatam |
tena sahasrakāṇḍena pari ṇaḥ pāhi viśvataḥ ||3||

pari māṃ pari me prajāṃ pari ṇaḥ pāhi yad dhanam |
arātir no mā tārīn mā nas tāriśur abhimātayaḥ ||4||

śaptāram etu śapatho yaḥ suhārt tena naḥ saha |
cakṣurmantrasya durhārdaḥ pṛṣṭīr api śṛṇīmasi ||5||


ud agātāṃ bhagavatī vicṛtau nāma tārake |
vi kṣetriyasya muñcatām adhamaṃ pāśam uttamam ||1||

apeyaṃ rātry uchatv apochantv abhikṛtvarīḥ |
vīrut kṣetriyanāśany apa kṣetriyam uchatu ||2||

babhror arjunakāṇḍasya yavasya te palālyā tilasya tilapiñjyā |
vīrut kṣetriyanāśany apa kṣetriyam uchatu ||3||

namas te lāṅgalebhyo nama īṣāyugebhyaḥ |
vīrut kṣetriyanāśany apa kṣetriyam uchatu ||4||

namaḥ sanisrasākṣebhyo namaḥ saṃdeśyebhyaḥ |
namaḥ kṣetrasya pataye vīrut kṣetriyanāśany apa kṣetriyam uchatu ||5||



daśavṛkṣa muñcemaṃ rakṣaso grāhyā adhi yainaṃ jagrāha parvasu |
atho enam vanaspate jīvānāṃ lokam un naya ||1||

āgād ud agād ayaṃ jīvānāṃ vrātam apy agāt |
abhūd u putrāṇāṃ pitā nṛṇāṃ ca bhagavattamaḥ ||2||

adhītīr adhy agād ayam adhi jīvapurā agān |
śataṃ hy asya bhiṣajaḥ sahasram uta vīrudhaḥ ||3||

devās te cītim avidan brahmāṇa uta vīrudhaḥ |
cītiṃ te viśve devā avidan bhūmyām adhi ||4||

yaś cakāra sa niṣ karat sa eva subhiṣaktamaḥ |
sa eva tubhyaṃ bheṣajāni kṛṇavad bhiṣajā śuciḥ ||5||



kṣetriyāt tvā nirṛtyā jāmiśaṃsād druho muñcāmi varuṇasya pāśāt |
anāgasaṃ brahmaṇā tvā kṛṇomi śive te dyāvāpṛthivī ubhe stām ||1||

śaṃ te agniḥ sahādbhir astu śaṃ somaḥ sahauṣadhībhiḥ |
evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt |
anāgasaṃ brahmaṇā tvā kṛṇomi śive te dyāvāpṛthivī ubhe stām ||2||

śam te vāto antarikṣe vayo dhāc chaṃ te bhavantu pradiśaś catasraḥ |
evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt |
anāgasaṃ brahmaṇā tvā kṛṇomi śive te dyāvāpṛthivī ubhe stām ||3||

imā yā devīḥ pradiśaś catasro vātapatnīr abhi sūryo vicaṣṭe |
evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt |
anāgasaṃ brahmaṇā tvā kṛnomi śive te dyāvāpṛthivī ubhe stām ||4||

tāsu tvāntar jarasy ā dadhāmi pra yakṣma etu nirṛtiḥ parācaiḥ |
evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt |
anāgasaṃ brahmaṇā tvā kṛṇomi śive te dyāvāpṛthivī ubhe stām ||5||

amukthā yakṣmād duritād avadyād druhaḥ pāśād grāhyāś cod amukthāḥ |
evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt |
anāgasaṃ brahmaṇā tvā kṛṇomi śive te dyāvāpṛthivī ubhe stām ||6||

ahā arātim avidaḥ syonam apy abhūr bhadre sukṛtasya loke |
evāhaṃ tvāṃ kṣetriyān nirṛtyā jāmiśaṃsād druho muñcāmi varuṇasya pāśāt |
anāgasaṃ brahmaṇā tvā kṛṇomi śive te dyāvāpṛthivī ubhe stām ||7||

sūryam ṛtaṃ tamaso grāhyā adhi devā muñcanto asṛjan nir enasaḥ |
evāham tvāṃ kṣetriyān nirṛtyā jāmiśaṃsād druho muñcāmi varuṇasya pāśāt |
anāgasam brahmaṇā tvā kṛṇomi śive te dyāvāpṛthivī ubhe stām ||8||



dūṣyā dūṣir asi hetyā hetir asi menyā menir asi |
āpnuhi śreyāṃsam ati samaṃ krāma ||1||

sraktyo 'si pratisaro 'si pratyabhicaraṇo 'si |
āpnuhi śreyāṃsam ati samaṃ krāma ||2||

prati tam abhi cara yo 'smān dveṣṭi yaṃ vayaṃ dviṣmaḥ |
āpnuhi śreyāṃsam ati samaṃ krāma ||3||
sūrir asi varcodhā asi tanūpāno 'si |
āpnuhi śreyāṃsam ati samaṃ krāma ||4||

śukro 'si bhrājo 'si svar asi jyotir asi |
āpnuhi śreyāṃsam ati samaṃ krāma ||5||



dyāvāpṛthivī urv antarikṣaṃ kṣetrasya patny urugāyo 'dbhutaḥ |
utāntarikṣam uru vātagopaṃ ta iha tapyantāṃ mayi tapyamāne ||1||

idaṃ devāḥ śṛṇuta ye yajñiyā stha bharadvājo mahyam ukthāni śaṃsati |
pāśe sa baddho durite ni yujyatāṃ yo asmākaṃ mana idaṃ hinasti ||2||

idam indra śṛṇuhi somapa yat tvā hṛdā śocatā johavīmi |
vṛścāmi taṃ kuliśeneva vṛkṣaṃ yo asmākaṃ mana idaṃ hinasti ||3||

aśītibhis tisṛbhiḥ sāmagebhir ādityebhir vasubhir aṅgirobhiḥ |
iṣṭāpūrtam avatu naḥ pitṝṇām āmuṃ dade harasā daivyena ||4||

dyāvāpṛthivī anu mā dīdhīthāṃ viśve devāso anu mā rabhadhvam |
aṅgirasaḥ pitaraḥ somyāsaḥ pāpam ā ṛchatv apakāmasya kartā ||5||

atīva yo maruto manyate no brahma vā yo nindiṣat kriyamāṇam |
tapūṃṣi tasmai vṛjināni santu brahmadviṣaṃ dyaur abhisaṃtapāti ||6||

sapta prāṇān aṣṭau manyas tāṃs te vṛścāmi brahmaṇā |
ayā yamasya sādanam agnidūto araṃkṛtaḥ ||7||

ā dadhāmi te padaṃ samiddhe jātavedasi |
agniḥ śarīraṃ veveṣṭv asuṃ vāg api gachatu ||8||



āyurdā agne jarasaṃ vṛṇāno ghṛtapratīko ghṛtapṛṣṭho agne |
ghṛtaṃ pītvā madhu cāru gavyaṃ piteva putrān abhi rakṣatād imam ||1||

pari dhatta dhatta no varcasemam jarāmṛtyuṃ kṛṇuta dīrgham āyuḥ |
bṛhaspatiḥ prāyachad vāsa etat somāya rājñe paridhātavā u ||2||
parīdaṃ vāso adhithāḥ svastaye 'bhūr gṛṣṭīnām abhiśastipā u |
śataṃ ca jīva śaradaḥ purūcī rāyaś ca poṣam upasaṃvyayasva ||3||

ehy aśmānam ā tiṣṭhāśmā bhavatu te tanūḥ |
kṛṇvantu viśve devā āyuṣṭe śaradaḥ śatam ||4||

yasya te vāsaḥ prathamavāsyaṃ harāmas taṃ tvā viśve 'vantu devāḥ |
taṃ tvā bhrātaraḥ suvṛdhā vardhamānam anu jāyantāṃ bahavaḥ sujātam ||5||



niḥsālāṃ dhṛṣṇuṃ dhiṣaṇam ekavādyām jighatsvam |
sarvāś caṇḍasya naptyo nāśayāmaḥ sadānvāḥ ||1||

nir vo goṣṭhād ajāmasi nir akṣān nir upānaśāt |
nir vo magundyā duhitaro gṛhebhyaś cātayāmahe ||2||

asau yo adharād gṛhas tatra santv arāyyaḥ |
tatra sedir ny ucyatu sarvāś ca yātudhānyaḥ ||3||

bhūtapatir nir ajatv indraś cetaḥ sadānvāḥ |
gṛhasya budhna āsīnās tā indro vajreṇādhi tiṣṭhatu ||4||

yadi stha kṣetriyāṇāṃ yadi vā puruṣeṣitāḥ |
yadi stha dasyubhyo jātā naśyatetaḥ sadānvāḥ ||5||

pari dhāmāny āsām āśur gāṣṭhām ivāsaram |
ajaiṣaṃ sarvān ājīn vo naśyatetaḥ sadānvāḥ ||6||



yathā dyauś ca pṛthivī ca na bibhīto na riṣyataḥ |
evā me prāṇa mā bibheḥ ||1||

yathāhaś ca rātrī ca na bibhīto na riṣyataḥ |
evā me prāṇa mā bibheḥ ||2||

yathā sūryaś ca candraś ca na bibhīto na riṣyataḥ |
evā me prāṇa mā bibheḥ ||3||

yathā brahma ca kṣatraṃ ca na bibhīto na riṣyataḥ |
evā me prāṇa mā bibheḥ ||4||

yathā satyaṃ cānṛtaṃ ca na bibhīto na riṣyataḥ |
evā me prāṇa mā bibheḥ ||5||

yathā bhūtaṃ ca bhavyaṃ ca na bibhīto na riṣyataḥ |
evā me prāṇa mā bibheḥ ||6||



prāṇāpānau mṛtyor mā pātaṃ svāhā ||1||

dyāvāpṛthivī upaśrutyā mā pātaṃ svāhā ||2||

sūrya cakṣuṣā mā pāhi svāhā ||3||

agne vaiśvānara viśvair mā devaiḥ pāhi svāhā ||4||

viśvambhara viśvena mā bharasā pāhi svāhā ||5||



ojo 'sy ojo me dāḥ svāhā |1||

saho 'si saho me dāḥ svāhā ||2||

balam asi balaṃ dāḥ svāhā ||3||

āyur asy āyur me dāḥ svāha ||4||

śrotram asi śrotraṃ me dāḥ svāha ||5||

cakṣur asi cakṣur me dāḥ svāha ||6||

paripāṇam asi paripāṇaṃ me dāḥ svāha ||7||



bhrātṛvyakṣayaṇam asi bhrātṛvyacātanaṃ me dāḥ svāha ||1||

sapatnakṣayaṇam asi sapatnacātanaṃ me dāḥ svāha ||2||

arāyakṣayaṇam asy arāyacātanaṃ me dāḥ svāha ||3||

piśācakṣayaṇam asi piśācacātanaṃ me dāḥ svāha ||4||

sadānvākṣayaṇam asi sadānvācātanaṃ me dāḥ svāha ||5||



agne yat te tapas tena taṃ prati tapa yo 'smān dveṣṭi yaṃ vayaṃ dviṣmaḥ ||1||

agne yat te haras tena taṃ prati hara yo 'smān dveṣṭi yaṃ vayaṃ dviṣmaḥ ||2||

agne yat te 'rcis tena taṃ praty arca yo 'smān dveṣṭi yaṃ vayaṃ dviṣmaḥ ||3||

agne yat te śocis tena taṃ prati śoca yo 'smān dveṣṭi yaṃ vayaṃ dviṣmaḥ ||4||

agne yat te tejas tena tam atejasaṃ kṛṇu yo 'smān dveṣṭi yaṃ vayaṃ dviṣmaḥ ||5||



vāyo yat te tapas tena taṃ prati tapa yo 'smān dveṣṭi yaṃ vayaṃ dviṣmaḥ ||1||

vāyo yat te haras tena taṃ prati hara yo 'smān dveṣṭi yaṃ vayaṃ dviṣmaḥ ||2||

vāyo yat te 'rcis tena taṃ praty arca yo 'smān dveṣṭi yaṃ vayaṃ dviṣmaḥ ||3||

vāyo yat te śocis tena taṃ prati śoca yo 'smān dveṣṭi yaṃ vayaṃ dviṣmaḥ ||4||

vāyo yat te tejas tena tam atejasaṃ kṛṇu yo 'smān dveṣṭi yaṃ vayaṃ dviṣmaḥ ||5||



sūrya yat te tapas tena taṃ prati tapa yo 'smān dveṣṭi yaṃ vayaṃ dviṣmaḥ ||1||

sūrya yat te haras tena taṃ prati hara yo 'smān dveṣṭi yaṃ vayaṃ dviṣmaḥ ||2||

sūrya yat te 'rcis tena taṃ praty arca yo 'smān dveṣṭi yaṃ vayaṃ dviṣmaḥ ||3||

sūrya yat te śocis tena taṃ prati śoca yo 'smān dveṣṭi yaṃ vayaṃ dviṣmaḥ ||4||

sūrya yat te tejas tena tam atejasaṃ kṛṇu yo 'smān dveṣṭi yaṃ vayaṃ dviṣmaḥ ||5||



candra yat te tapas tena taṃ prati tapa yo 'smān dveṣṭi yaṃ vayaṃ dviṣmaḥ ||1||

candra yat te haras tena taṃ prati hara yo 'smān dveṣṭi yaṃ vayaṃ dviṣmaḥ ||2||

candra yat te 'rcis tena taṃ praty arca yo 'smān dveṣṭi yaṃ vayaṃ dviṣmaḥ ||3||

candra yat te śocis tena taṃ prati śoca yo 'smān dveṣṭi yaṃ vayaṃ dviṣmaḥ ||4||

candra yat te tejas tena tam atejasaṃ kṛṇu yo 'smān dveṣṭi yaṃ vayaṃ dviṣmaḥ ||5||



āpo yad vas tapas tena taṃ prati tapata yo 'smān dveṣṭi yaṃ vayaṃ dviṣmaḥ ||1||

āpo yad vas haras tena taṃ prati harata yo 'smān dveṣṭi yaṃ vayaṃ dviṣmaḥ ||2||

āpo yad vas 'rcis tena taṃ prati arcata yo 'smān dveṣṭi yaṃ vayaṃ dviṣmaḥ ||3||

āpo yad vas śocis tena taṃ prati śocata yo 'smān dveṣṭi yaṃ vayaṃ dviṣmaḥ ||4||

āpo yad vas tejas tena tam atejasaṃ kṛṇuta yo 'smān dveṣṭi yaṃ vayaṃ dviṣmaḥ ||5||



śerabhaka śerabha punar vo yantu yātavaḥ punar hetiḥ kimīdinaḥ |
yasya stha tam atta yo vo prāhait tam atta svā māṃsāny atta ||1||

śevṛdhaka śevṛdha punar vo yantu yātavaḥ punar hetiḥ kimīdinaḥ |
yasya stha tam atta yo vo prāhait tam atta svā māṃsāny atta ||2||

mrokānumroka punar vo yantu yātavaḥ punar hetiḥ kimīdinaḥ |
yasya stha tam atta yo vo prāhait tam atta svā māṃsāny atta ||3||

sarpānusarpa punar vo yantu yātavaḥ punar hetiḥ kimīdinaḥ |
yasya stha tam atta yo vo prāhait tam atta svā māṃsāny atta ||4||

jūrṇi punar vo yantu yātavaḥ punar hetiḥ kimīdinaḥ |
yasya stha tam atta yo vo prāhait tam atta svā māṃsāny atta ||5||

upabde punar vo yantu yātavaḥ punar hetiḥ kimīdinaḥ |
yasya stha tam atta yo vo prāhait tam atta svā māṃsāny atta ||6||

arjuni punar vo yantu yātavaḥ punar hetiḥ kimīdinaḥ |
yasya stha tam atta yo vo prāhait tam atta svā māṃsāny atta ||7||

bharūji punar vo yantu yātavaḥ punar hetiḥ kimīdinaḥ |
yasya stha tam atta yo vo prāhait tam atta svā māṃsāny atta ||8||



śaṃ no devī pṛśniparṇy aśaṃ nirṛtyā akaḥ |
ugrā hi kaṇvajambhanī tām abhakṣi sahasvatīm ||1||

sahamāneyaṃ prathamā pṛśniparṇy ajāyata |
tayāhaṃ durṇāmnāṃ śiro vṛścāmi śakuner iva ||2||

arāyam asṛkpāvānaṃ yaś ca sphātiṃ jihīrṣati |
garbhādaṃ kaṇvaṃ nāśaya pṛśniparṇi sahasva ca ||3||

girim enāṃ ā veśaya kaṇvān jīvitayopanān |
tāṃs tvaṃ devi pṛśniparṇy agnir ivānudahann ihi ||4||

parāca enān pra ṇuda kaṇvān jīvitayopanān |
tamāṃsi yatra gachanti tat kravyādo ajīgamam ||5||


eha yantu paśavo ye pareyur vāyur yeṣāṃ sahacāraṃ jujoṣa |
tvaṣṭā yeṣāṃ rūpadheyāni vedāsmin tān goṣṭhe savitā ni yachatu ||1||

imaṃ goṣṭhaṃ paśavaḥ saṃ sravantu bṛhaspatir ā nayatu prajānan |
sinīvālī nayatv āgram eṣām ājagmuṣo anumate ni yacha ||2||

saṃ saṃ sravantu paśavaḥ sam aśvāḥ sam u pūruṣāḥ |
saṃ dhānyasya yā sphātiḥ saṃsrāvyeṇa haviṣā juhomi ||3||

saṃ siñcāmi gavāṃ kṣīram sam ājyena balam rasam |
saṃsiktā asmākaṃ vīrā dhruvā gāvo mayi gopatau ||4||

ā harāmi gavāṃ kṣīram āhārṣaṃ dhānyaṃ rasam |
āhṛtā asmākaṃ vīrā ā patnīr idam astakam ||5||



nec chatruḥ prāśaṃ jayāti sahamānābhibhūr asi |
prāśaṃ pratiprāśo jahy arasān kṛṇv oṣadhe ||1||

suparṇas tvānv avindat sūkaras tvākhanan nasā |
prāśaṃ pratiprāśo jahy arasān kṛṇv oṣadhe ||2||

indro ha cakre tvā bāhāv asurebhya starītave |
prāśaṃ pratiprāśo jahy arasān kṛṇv oṣadhe ||3||

pāṭām indro vy āśnād asurebhya starītave |
prāśaṃ pratiprāśo jahy arasān kṛṇv oṣadhe ||4||

tayāhaṃ śatrūnt sākṣa indraḥ sālāvṛkāṃ iva |
prāśaṃ pratiprāśo jahy arasān kṛṇv oṣadhe ||5||

rudra jalāṣabheṣaja nīlaśikhaṇḍa karmakṛt |
prāśaṃ pratiprāśo jahy arasān kṛṇv oṣadhe ||6||

tasya prāśaṃ tvaṃ jahi yo na indrābhidāsati |
adhi no brūhi śaktibhiḥ prāśi mām uttaraṃ kṛdhi ||7||



tubhyam eva jariman vardhatām ayam memam anye mṛtyavo hiṃsiṣuḥ śataṃ ye |
māteva putraṃ pramanā upasthe mitra enaṃ mitriyāt pātv aṃhasaḥ ||1||

mitra enaṃ varuṇo vā riśādā jarāmṛtyuṃ kṛṇutāṃ saṃvidānau |
tad agnir hotā vayunāni vidvān viśvā devānāṃ janimā vivakti ||2||

tvam īśiṣe paśūnām pārthivānāṃ ye jātā uta vā ye janitrāḥ |
memaṃ prāṇo hāsīn mo apāno memaṃ mitrā vadhiṣur mo amitrāḥ ||3||

dyauṣ ṭvā pitā pṛthivī mātā jarāmṛtyuṃ kṛṇutāṃ saṃvidāne |
yathā jīvā aditer upasthe prāṇāpānābhyāṃ gupitaḥ śataṃ himāḥ ||4||

imam agne āyuṣe varcase naya priyaṃ reto varuṇa mitra rājan |
mātevāsmā adite śarma yacha viśve devā jaradaṣṭir yathāsat ||5||



pārthivasya rase devā bhagasya tanvo bale |
āyuṣyam asmā agniḥ sūryo varca ā dhād bṛhaspatiḥ ||1||

āyur asmai dhehi jātavedaḥ prajāṃ tvaṣṭar adhinidhehi asmai |
rāyas poṣaṃ savitar ā suvāsmai śataṃ jīvāti śaradas tavāyam ||2||

āśīr ṇa ūrjam uta sauprajāstvaṃ dakṣaṃ dhattaṃ draviṇaṃ sacetasau |
jayam kṣetrāṇi sahasāyam indra kṛṇvāno anyān adharānt sapatnān ||3||

indreṇa datto varuṇena śiṣṭo marudbhir ugraḥ prahito no āgan |
eṣa vāṃ dyāvāpṛthivī upasthe mā kṣudhan mā tṛṣat ||4||

ūrjam asmā ūrjasvatī dhattaṃ payo asmai payasvatī dhattam |
ūrjam asmai dyāvapṛthivī adhātāṃ viśve devā maruta ūrjam āpaḥ ||5||

śivābhiṣ ṭe hṛdayaṃ tarpayāmy anamīvo modiṣīṣṭhāḥ suvarcāḥ |
savāsinau pibatāṃ mantham etam aśvino rūpaṃ paridhāya māyām ||6||

indra etāṃ sasṛje viddho agra ūrjāṃ svadhām ajarāṃ sā ta eṣā |
tayā tvaṃ jīva śaradaḥ suvarcā mā ta ā susrod bhiṣajas te akran ||7||


yathedaṃ bhūmyā adhi tṛṇaṃ vāto mathāyati |
evā mathnāmi te mano yathā māṃ kāminy aso yathā man nāpagā asaḥ ||1||

saṃ cen nayātho aśvinā kāminā saṃ ca vakṣathaḥ |
saṃ vāṃ bhagāso agmata saṃ cittāni sam u vratā ||2||

yat suparṇā vivakṣavo anamīvā vivakṣavaḥ |
tatra me gachatād dhavaṃ śalya iva kulmalaṃ yathā ||3||

yad antaraṃ tad bāhyaṃ yad bāhyaṃ tad antaram |
kanyānāṃ viśvarūpāṇāṃ mano gṛbhāyauṣadhe ||4||

eyam agan patikāmā janikāmo 'ham āgamam |
aśvaḥ kanikradad yathā bhagenāhaṃ sahāgamam ||5||



indrasya yā mahī dṛṣat krimer viśvasya tarhaṇī |
tayā pinaṣmi saṃ krimīn dṛṣadā khalvāṃ iva ||1||

dṛṣṭam adṛṣṭam atṛham atho kurūrum atṛham |
algaṇḍūnt sarvān chalunān krimīn vacasā jambhayāmasi ||2||

algaṇḍūn hanmi mahatā vadhena dūnā adūnā arasā abhūvan |
śiṣṭān aśiṣṭān ni tirāmi vācā yathā krimīṇāṃ nakir uchiṣātai ||3||

anvāntryaṃ śīrṣaṇyam atho pārṣṭeyaṃ krimīn |
avaskavaṃ vyadhvaraṃ krimīn vacasā jambhayāmasi ||4||

ye krimayaḥ parvateśu vaneṣv oṣadhīṣu paśuṣv apsv antaḥ |
ye asmākaṃ tanvam āviviśuḥ sarvaṃ tad dhanmi janima krimīṇām ||5||



udyann ādityaḥ krimīn hantu nimrocan hantu raśmibhiḥ |
ye antaḥ krimayo gavi ||1||

viśvarūpaṃ caturakṣaṃ krimiṃ sāraṅgam arjunam |
śṛṇāmy asya pṛṣṭīr api vṛścāmi yac chiraḥ ||2||

atrivad vaḥ krimayo hanmi kaṇvavaj jamadagnivat |
agastyasya brahmaṇā saṃ pinaṣmy ahaṃ krimīn ||3||

hato rājā krimīṇām utaiṣāṃ sthapatir hataḥ |
hato hatamātā krimir hatabhrātā hatasvasā ||4||

hatāso asya veśaso hatāsaḥ pariveśasaḥ |
atho ye kṣullakā iva sarve te krimayo hatāḥ ||5||

pra te śṛṇāmi śṛṅge yābhyāṃ vitudāyasi |
bhinādmi te kuṣumbhaṃ yas te viṣadhānaḥ ||6||



akṣībhyāṃ te nāsikābhyāṃ karṇābhyāṃ chubukād adhi |
yakṣmaṃ śīrṣaṇyaṃ mastiṣkāj jihvāyā vi vṛhāmi te ||1||

grīvābhyas ta uṣṇihābhyaḥ kīkasābhyo anūkyāt |
yakṣmaṃ doṣaṇyam aṃsābhyāṃ bāhubhyāṃ vi vṛhāmi te ||2||

hṛdayāt te pari klomno halīkṣṇāt pārśvābhyām |
yakṣmaṃ matasnābhyāṃ plīhno yaknas te vi vṛhāmasi ||3||

āntrebhyas te gudābhyo vaniṣṭhor udarād adhi |
yakṣmaṃ kukṣibhyām plāśer nābhyā vi vṛhāmi te ||4||

ūrubhyāṃ te aṣṭhīvadbhyāṃ pārṣṇibhyāṃ prapadābhyām |
yakṣmaṃ bhasadyaṃ śroṇibhyāṃ bhāsadaṃ bhaṃsaso vi vṛhāmi te ||5||

asthibhyas te majjabhyaḥ snāvabhyo dhamanibhyaḥ |
yakṣmam pāṇibhyām aṅgulibhyo nakhebhyo vi vṛhāmi te ||6||

aṅgeaṅge lomnilomni yas te parvaṇiparvaṇi |
yakṣmaṃ tvacasyaṃ te vayaṃ kaśyapasya vībarheṇa viṣvañcaṃ vi vṛhāmasi ||7||



ya īśe paśupatiḥ paśūnām catuṣpadām uta yo dvipadām |
niṣkrītaḥ sa yajñiyaṃ bhāgam etu rāyas poṣā yajamānaṃ sacantām ||1||

pramuñcanto bhuvanasya reto gātuṃ dhatta yajamānāya devāḥ |
upākṛtaṃ śaśamānaṃ yad asthāt priyam devānām apy etu pāthaḥ ||2||

ye badhyamānam anu dīdhyānā anvaikṣanta manasā cakṣuṣā ca |
agniṣ ṭān agre pra mumoktu devo viśvakarmā prajayā saṃrarāṇaḥ ||3||

ye grāmyāḥ paśavo viśvarūpā virūpāḥ santo bahudhaikarūpāḥ |
vāyuṣ ṭān agre pra mumoktu devaḥ prajāpatiḥ prajayā saṃrarāṇaḥ ||4||

prajānantaḥ prati gṛhṇantu pūrve prāṇam aṅgebhyaḥ pary ācarantam |
divaṃ gacha prati tiṣṭhā śarīraiḥ svargaṃ yāhi pathibhir devayānaiḥ ||5||



ye bhakṣayanto na vasūny ānṛdhur yān agnayo anvatapyanta dhiṣṇyāḥ |
yā teṣām avayā duriṣṭiḥ sviṣṭiṃ nas tāṃ kṛṇavad viśvakarmā ||1||

yajñapatim ṛṣayaḥ enasāhur nirbhaktaṃ prajā anutapyamānam |
mathavyānt stokān apa yān rarādha saṃ naṣ ṭebhiḥ sṛjatu viśvakarmā ||2||

adānyānt somapān manyamāno yajñasya vidvānt samaye na dhīraḥ |
yad enaś cakṛvān baddha eṣa taṃ viśvakarman pra muñcā svastaye ||3||

ghorā ṛṣayo namo astv ebhyaś cakṣur yad eṣāṃ manasaś ca satyam |
bṛhaspataye mahiṣa dyumann namo viśvakarman namas te pāhy asmān ||4||

yajñasya cakṣuḥ prabhṛtir mukhaṃ ca vācā śrotreṇa manasā juhomi |
imaṃ yajñaṃ vitataṃ viśvakarmaṇā devā yantu sumanasyamānāḥ ||5||


ā no agne sumatiṃ saṃbhalo gamed imāṃ kumārīṃ saha no bhagena |
juṣṭā vareṣu samaneṣu valgur oṣaṃ patyā saubhagam astu asyai ||1||

somajuṣṭaṃ brahmajuṣṭam aryamnā saṃbhṛtaṃ bhagam |
dhātur devasya satyena kṛṇomi pativedanam ||2||

iyam agne nārī patim videṣṭa somo hi rājā subhagāṃ kṛṇoti |
suvānā putrān mahiṣī bhavāti gatvā patiṃ subhagā vi rājatu ||3||

yathākharo maghavaṃś cārur eṣa priyo mṛgāṇāṃ suṣadā babhūva |
evā bhagasya juṣṭeyam astu nārī saṃpriyā patyāvirādhayantī ||4||

bhagasya nāvam ā roha pūrṇām anupadasvatīm |
tayopapratāraya yo varaḥ pratikāmyaḥ ||5||

ā krandaya dhanapate varam āmanasaṃ kṛṇu |
sarvaṃ pradakṣiṇaṃ kṛṇu yo varaḥ pratikāmyaḥ ||6||

idaṃ hiraṇyaṃ gulgulv ayam aukṣo atho bhagaḥ |
ete patibhyas tvām aduḥ pratikāmāya vettave ||7
ā te nayatu savitā nayatu patir yaḥ pratikāmyaḥ |



agnir naḥ śatrūn praty etu vidvān pratidahann abhiśastim arātim |
sa senāṃ mohayatu pareṣāṃ nirhastāṃś ca kṛṇavaj jātavedāḥ ||1||

yūyam ugrā maruta īdṛśe sthābhi preta mṛṇata sahadhvam |
amīmṛṇan vasavo nāthitā ime agnir hy eṣāṃ dūtaḥ pratyetu vidvān ||2||

amitrasenāṃ maghavann asmān chatrūyatīm abhi |
yuvaṃ tām indra vṛtrahann agniś ca dahataṃ prati ||3||

prasūta indra pravatā haribhyāṃ pra te vajraḥ pramṛṇann etu śatrūn |
jahi pratīco anūcaḥ parāco viṣvak satyaṃ kṛṇuhi cittam eṣām ||4||

indra senāṃ mohayāmitrāṇām |
agner vātasya dhrājyā tān viṣūco vi nāśaya ||5||

indraḥ senāṃ mohayatu maruto ghnantv ojasā |
cakṣūṃsy agnir ā dattāṃ punar etu parājitā ||6||



agnir no dūtaḥ pratyetu vidvān pratidahann abhiśastim arātim |
sa cittāni mohayatu pareṣāṃ nirhastāṃś ca kṛṇavaj jātavedāḥ ||1||

ayam agnir amūmuhad yāni cittāni vo hṛdi |
vi vo dhamatv okasaḥ pra vo dhamatu sarvataḥ ||2||

indra cittāni mohayann arvāṅ ākūtyā cara |
agner vātasya dhrājyā tān viṣūco vi nāśaya ||3||

vy ākūtaya eṣām itātho cittāni muhyata |
atho yad adyaiṣāṃ hṛdi tad eṣāṃ pari nir jahi ||4||

amīṣāṃ cittāni pratimohayantī gṛhāṇāṅgāny apve parehi |
abhi prehi nir daha hṛtsu śokair grāhyāmitrāṃs tamasā vidhya śatrūn ||5||

asau yā senā marutaḥ pareṣām asmān aity abhy ojasā spardhamānā |
tām vidhyata tamasāpavratena yathaiṣām anyo anyaṃ na jānāt ||6||



acikradat svapā iha bhuvad agne vy acasva rodasī urūcī |
yuñjantu tvā maruto viśvavedasa āmuṃ naya namasā rātahavyam ||1||

dūre cit santam aruṣāsa indram ā cyāvayantu sakhyāya vipram |
yad gāyatrīṃ bṛhatīm arkam asmai sautrāmaṇyā dadhṛṣanta devāḥ ||2||

adbhyas tvā rāja varuṇo hvayatu somas tvā hvayatu parvatebhyaḥ |
indras tvā hvayatu viḍbhya ābhyaḥ śyeno bhūtvā viśa ā patemāḥ ||3|| {4}

śyeno havyaṃ nayatv ā parasmād anyakṣetre aparuddhaṃ carantam |
aśvinā panthāṃ kṛṇutāṃ sugaṃ ta imaṃ sajātā abhisaṃviśadhvam ||4|| {5}

hvayantu tvā pratijanāḥ prati mitrā avṛṣata |
indrāgnī viśve devās te viśi kṣemam adīdharan ||5|| {6}

yas te havaṃ vivadat sajāto yaś ca niṣṭyaḥ |
apāñcam indra taṃ kṛtvāthemam ihāva gamaya ||6|| {7}



ā tvā gan rāṣtraṃ saha varcasod ihi prāṅ viśāṃ patir ekarāṭ tvaṃ vi rāja |
sarvās tvā rājan pradiśo hvayantūpasadyo namasyo bhaveha ||1||

tvāṃ viśo vṛṇatāṃ rājyāya tvām imāḥ pradiśaḥ pañca devīḥ |
varṣman rāṣṭrasya kakudi śrayasva tato na ugro vi bhajā vasūni ||2||

acha tvā yantu havinaḥ sajātā agnir dūto ajiraḥ saṃ carātai |
jāyāḥ putrāḥ sumanaso bhavantu bahuṃ baliṃ prati paśyāsā ugraḥ ||3||

aśvinā tvāgre mitrāvaruṇobhā viśve devā marutas tvā hvayantu |
adhā mano vasudeyāya kṛṇuṣva tato na ugro vi bhajā vasūni ||4||

ā pra drava paramasyāḥ parāvataḥ śive te dyāvāpṛthivī ubhe stām |
tad ayaṃ rājā varuṇas tathāha sa tvāyam ahvat sa upedam ehi ||5||

indrendra manuṣyāḥ parehi saṃ hy ajñāsthā varuṇaiḥ saṃvidānaḥ |
sa tvāyam ahvat sve sadhasthe sa devān yakṣat sa u kalpayad viśaḥ ||6||

pathyā revatīr bahudhā virūpāḥ sarvāḥ saṃgatya varīyas te akran |
tās tvā sarvāḥ saṃvidānā hvayantu daśamīm ugraḥ sumanā vaśeha ||7||



āyam agan parṇamaṇir balī balena pramṛṇant sapatnān |
ojo devānāṃ paya oṣadhīnāṃ varcasā mā jinvantv aprayāvan ||1||

mayi kṣatraṃ parṇamaṇe mayi dhārayatād rayim |
ahaṃ rāṣṭrasyābhīvarge nijo bhūyāsam uttamaḥ ||2||

yaṃ nidadhur vanaspatau guhyaṃ devāḥ priyaṃ maṇim |
tam asmabhyaṃ sahāyuṣā devā dadatu bhartave ||3||

somasya parṇaḥ saha ugram āgann indreṇa datto varuṇena śiṣṭaḥ |
taṃ priyāsaṃ bahu rocamāno dīrghāyutvāya śataśāradāya ||4||

ā mārukṣat parṇamaṇir mahyā ariṣṭatātaye |
yathāham uttaro 'sāny aryamṇa uta saṃvidaḥ ||5||

ye dhīvāno rathakārāḥ karmārā ye manīṣiṇaḥ |
upastīn parṇa mahyaṃ tvaṃ sarvān kṛṇv abhito janān ||6||

ye rājāno rājakṛtaḥ sūtā grāmaṇyaś ca ye |
upastīn parṇa mahyaṃ tvaṃ sarvān kṛṇv abhito janān ||7||

parṇo 'si tanūpānaḥ sayonir vīro vīreṇa mayā |
saṃvatsarasya tejasā tena badhnāmi tvā maṇe ||8||



pumān puṃsaḥ parijāto 'śvatthaḥ khadirād adhi |
sa hantu śatrūn māmakān yān ahaṃ dveṣmi ye ca mām ||1||

tān aśvattha niḥ śṛṇīhi śatrūn vaibādhadodhataḥ |
indreṇa vṛtraghnā medī mitreṇa varuṇena ca ||2||

yathāśvattha nirabhano 'ntar mahaty arṇave |
evā tānt sarvān nir bhaṅgdhi yān ahaṃ dveṣmi ye ca mām ||3||

yaḥ sahamānaś carasi sāsahāna iva ṛṣabhaḥ |
tenāśvattha tvayā vayaṃ sapatnānt sahiṣīmahi ||4||

sinātv enān nirṛtir mṛtyoḥ pāśair amokyaiḥ |
aśvattha śatrūn māmakān yān ahaṃ dveṣmi ye ca mām ||5||

yathāśvattha vānaspatyān ārohan kṛṇuṣe 'dharān |
evā me śatror mūrdhānaṃ viṣvag bhinddhi sahasva ca ||6||

te 'dharāñcaḥ pra plavantāṃ chinnā naur iva bandhanāt |
na vaibādhapraṇuttānāṃ punar asti nivartanam ||7||

praiṇān nude manasā pra cittenota brahmaṇā |
praiṇān vṛkṣasya śākhayāśvatthasya nudāmahe ||8||

hariṇasya raghuṣyado 'dhi śīrṣaṇi bheṣajam |
sa kṣetriyaṃ viṣāṇayā viṣūcīnam anīnaśat ||1||

anu tvā hariṇo vṛṣā padbhiś caturbhir akramīt |
viṣāṇe vi ṣya guṣpitaṃ yad asya kṣetriyaṃ hṛdi ||2||

ado yad avarocate catuṣpakṣam iva chadiḥ |
tenā te sarvaṃ kṣetriyam aṅgebhyo nāśayāmasi ||3||

amū ye divi subhage vicṛtau nāma tārake |
vi kṣetriyasya muñcatām adhamaṃ pāśam uttamam ||4||

āpa id vā u bheṣajīr āpo amīvacātanīḥ |
āpo viśvasya bheṣajīs tās tvā muñcantu kṣetriyāt ||5||

yad āsuteḥ kriyamānāyāḥ kṣetriyaṃ tvā vyānaśe |
vedāhaṃ tasya bheṣajaṃ kṣetriyaṃ nāśayāmi tvat ||6||

apavāse nakṣatrāṇām apavāsa uṣasām uta |
apāsmat sarvaṃ durbhūtam apa kṣetriyam uchatu ||7||



ā yātu mitra ṛtubhiḥ kalpamānaḥ saṃveśayan pṛthivīm usriyābhiḥ |
athāsmabhyam varuṇo vāyur agnir bṛhad rāṣṭraṃ saṃveśyam dadhātu ||1||

dhātā rātiḥ savitedaṃ juśantām indras tvaṣṭā prati haryantu me vacaḥ |
huve devīm aditiṃ śūraputrāṃ sajātānāṃ madhyameṣṭhā yathāsāni ||2||

huve somaṃ savitāraṃ namobhir viśvān ādityāṃ aham uttaratve |
ayam agnir dīdāyad dīrgham eva sajātair iddho 'pratibruvadbhiḥ ||3||

ihed asātha na paro gamātheryo gopāḥ puṣṭapatir va ājat |
asmai kāmāyopa kāminīr viśve vo devā upasaṃyantu ||4||

saṃ vo manāṃsi saṃ vratā sam ākūtīr namāmasi |
amī ye vivratā sthana tān vaḥ saṃ namayāmasi ||5||

ahaṃ gṛbhṇāmi manasā manāṃsi mama cittam anu cittebhir eta |
mama vaśeṣu hṛdayāni vaḥ kṛṇomi mama yātam anuvartmāna eta ||6||



karśaphasya viśaphasya dyauḥ pitā pṛthivī mātā |
yathābhicakra devās tathāpa kṛṇutā punaḥ ||1||

aśreṣmāṇo adhārayan tathā tan manunā kṛtam |
kṛṇomi vadhri viṣkandhaṃ muṣkābarho gavām iva ||2||

piśaṅge sūtre khṛgalaṃ tad ā badhnanti vedhasaḥ |
śravasyuṃ śuṣmaṃ kābavaṃ vadhriṃ kṛṇvantu bandhuraḥ ||3||

yenā śravasyavaś caratha devā ivāsuramāyayā |
śunāṃ kapir iva dūṣaṇo bandhurā kābavasya ca ||4||

duṣṭyai hi tvā bhatsyāmi dūṣayiṣyāmi kābavam |
ud āśavo rathā iva śapathebhiḥ sariṣyatha ||5||

ekaśataṃ viṣkandhāni viṣṭhitā pṛthivīm anu |
teṣāṃ tvām agre uj jaharur maṇiṃ viṣkandhadūṣaṇam ||6||



prathamā ha vy uvāsa sā dhenur abhavad yame |
sā naḥ payasvatī duhām uttarāmuttarām samām ||1||

yāṃ devāḥ pratinandanti rātrim dhenum upāyatīm |
saṃvatsarasya yā patnī sā no astu sumaṅgalī ||2||

saṃvatsarasya pratimāṃ yāṃ tvā rātry upāsmahe |
sā na āyuṣmatīṃ prajāṃ rāyas poṣeṇa saṃ sṛja ||3||

iyam eva sā yā prathamā vyauchad āsv itarāsu carati praviṣṭā |
mahānto asyāṃ mahimāno antar vadhūr jigāya navagaj janitrī ||4||

vānaspatyā grāvāṇo ghoṣam akrata haviṣ kṛṇvantaḥ parivatsarīṇam |
ekāṣṭake suprajasaḥ suvīrā vayaṃ syāma patayo rayīṇām ||5||

iḍāyās padaṃ ghṛtavat sarīsṛpaṃ jātavedaḥ prati havyā gṛbhāya |
ye grāmyāḥ paśavo viśvarūpās teṣāṃ saptānāṃ mayi rantir astu ||6||

ā mā puṣṭe ca poṣe ca rātri devānāṃ sumatau syāma |
pūrṇā darve parā pata supūrṇā punar ā pata |
sarvān yajñānt saṃbhuñjatīṣam ūrjaṃ na ā bhara ||7||

āyam agant saṃvatsaraḥ patir ekāṣṭake tava |
sā na āyuṣmatīṃ prajāṃ rāyas poṣeṇa saṃ sṛja ||8||

ṛtūn yaja ṛtupatīn ārtavān uta hāyanān |
samāḥ saṃvatsarān māsān bhūtasya pataye yaje ||9||

3,10.10a ṛtubhyaṣ ṭvārtavebhyo mādbhyaḥ saṃvatsarebhyaḥ |
3,10.10c dhātre vidhātre samṛdhe bhūtasya pataye yaje ||10||

3,10.11a iḍayā juhvato vayaṃ devān ghṛtavatā yaje |
3,10.11c gṛhān alubhyato vayaṃ saṃ viśemopa gomataḥ ||11||

3,10.12a ekāṣṭakā tapasā tapyamānā jajāna garbhaṃ mahimānam indram |
3,10.12c tena devā vy asahanta śatrūn hantā dasyūnām abhavac chacīpatiḥ ||12||

3,10.13a indraputre somaputre duhitāsi prajāpateḥ |
3,10.13c kāmān asmākaṃ pūraya prati gṛhṇāhi no haviḥ ||13||



muñcāmi tvā haviṣā jīvanāya kam ajñātayakṣmād uta rājayakṣmāt |
grāhir jagrāha yady etad enaṃ tasyā indrāgnī pra mumuktam enam ||1||

yadi kṣitāyur yadi vā pareto yadi mṛtyor antikaṃ eva |
tam ā harāmi nirṛter upasthād aspārśam enaṃ śataśāradāya ||2||

sahasrākṣeṇa śatavīryeṇa śatāyuṣā haviṣāhārṣam enam |
indro yathainaṃ śarado nayāty ati viśvasya duritasya pāram ||3||

śataṃ jīva śarado vardhamānaḥ śataṃ hemantān chatam u vasantān |
śataṃ te indro agniḥ savitā bṛhaspatiḥ śatāyuṣā haviṣāhārṣam enam ||4||

pra viśataṃ prāṇāpānāv anaḍvāhāv iva vrajam |
vy anye yantu mṛtyavo yān āhur itarān chatam ||5||

ihaiva staṃ prāṇāpānau māpa gātam ito yuvam |
śarīram asyāṅgāni jarase vahataṃ punaḥ ||6||

jarāyai tvā pari dadāmi jarāyai ni dhuvāmi tvā |
jarā tvā bhadrā neṣṭa vy anye yantu mṛtyavo yān āhur itarān chatam ||7||

abhi tvā jarimāhita gām ukṣaṇam iva rajjvā |
yas tvā mṛtyur abhyadhatta jāyamānaṃ supāśayā |
taṃ te satyasya hastābhyām ud amuñcad bṛhaspatiḥ ||8||



ihaiva dhruvāṃ ni minomi śālāṃ kṣeme tiṣṭhāti ghṛtam ukṣamāṇā |
tāṃ tvā śāle sarvavīrāḥ suvīrā ariṣṭavīrā upa saṃ carema ||1||

ihaiva dhruvā prati tiṣṭha śāle 'śvāvatī gomatī sūnṛtāvatī |
ūrjasvatī ghṛtavatī payasvaty uc chrayasva mahate saubhagāya ||2||

dharuṇy asi śāle bṛhachandāḥ pūtidhānyā |
ā tvā vatso gamed ā kumāra ā dhenavaḥ sāyam āspandamānāḥ ||3||

imāṃ śālāṃ savitā vāyur indro bṛhaspatir ni minotu prajānan |
ukṣantūdnā maruto ghṛtena bhago no rājā ni kṛṣiṃ tanotu ||4||

mānasya patni śaraṇā syonā devī devebhir nimitāsy agre |
tṛṇaṃ vasānā sumanā asas tvam athāsmabhyaṃ sahavīraṃ rayiṃ dāḥ ||5||

ṛtena sthūṇām adhi roha vaṃśogro virājann apa vṛṅkṣva śatrūn |
mā te riṣann upasattāro gṛhāṇāṃ śāle śataṃ jīvema śaradaḥ sarvavīrāḥ ||6||

emāṃ kumāras taruṇa ā vatso jagatā saha |
emām parisrutaḥ kumbha ā dadhnaḥ kalaśair aguḥ ||7||

pūrṇaṃ nāri pra bhara kumbham etaṃ ghṛtasya dhārām amṛtena saṃbhṛtām |
imāṃ pātṝn amṛtena sam aṅgdhīṣṭāpūrtam abhi rakṣāty enām ||8||

imā āpaḥ pra bharāmy ayakṣmā yakṣmanāśanīḥ |
gṛhān upa pra sīdāmy amṛtena sahāgninā ||9||



yad adaḥ saṃprayatīr ahāv anadatā hate |
tasmād ā nadyo nāma stha tā vo nāmāni sindhavaḥ ||1||

yat preṣitā varuṇenāc chībham samavalgata |
tad āpnod indro vo yatīs tasmād āpo anu ṣṭhana ||2||

apakāmaṃ syandamānā avīvarata vo hi kam |
indro vaḥ śaktibhir devīs tasmād vār nāma vo hitam ||3||

ekaḥ vo devo 'py atiṣṭhat syandamānā yathāvaśam |
ud āniṣur mahīr iti tasmād udakam ucyate ||4||

āpo bhadrā ghṛtam id āpa āsann agnīṣomau bibhraty āpa it tāḥ |
tīvro raso madhupṛcām araṃgama ā mā prāṇena saha varcasā gamet ||5||

ād it paśyāmy uta vā śṛṇomy ā mā ghoṣo gachati vāṅ māsām |
manye bhejāno amṛtasya tarhi hiraṇyavarṇā atṛpaṃ yadā vaḥ ||6||
idaṃ va āpo hṛdayam ayaṃ vatsa ṛtāvarīḥ |
ihettham eta śakvarīr yatredaṃ veśayāmi vaḥ ||7||



saṃ vo goṣṭhena suṣadā saṃ rayyā saṃ subhūtyā |
aharjātasya yan nāma tenā vaḥ saṃ sṛjāmasi ||1||

saṃ vaḥ sṛjatv aryamā saṃ pūṣā saṃ bṛhaspatiḥ |
sam indro yo dhanaṃjayo mayi puṣyata yad vasu ||2||

saṃjagmānā abibhyuṣīr asmin goṣṭhe karīṣiṇīḥ |
bibhratīḥ somyaṃ madhv anamīvā upetana ||3||

ihaiva gāva etaneho śakeva puṣyata |
ihaivota pra jāyadhvaṃ mayi saṃjñānam astu vaḥ ||4||

śivo vo goṣṭho bhavatu śāriśākeva puṣyata |
ihaivota pra jāyadhvaṃ mayā vaḥ saṃ sṛjāmasi ||5||

mayā gāvo gopatinā sacadhvam ayaṃ vo goṣṭha iha poṣayiṣṇuḥ |
rāyas poṣeṇa bahulā bhavantīr jīvā jīvantīr upa vaḥ sadema ||6||



indram ahaṃ vaṇijaṃ codayāmi sa na aitu puraetā no astu |
nudann arātiṃ paripanthinaṃ mṛgaṃ sa īśāno dhanadā astu mahyam ||1||

ye panthāno bahavo devayānā antarā dyāvāpṛthivī saṃcaranti |
te mā juṣantāṃ payasā ghṛtena yathā krītvā dhanam āharāṇi ||2||

idhmenāgna ichamāno ghṛtena juhomi havyaṃ tarase balāya |
yāvad īśe brahmaṇā vandamāna imāṃ dhiyaṃ śataseyāya devīm ||3||

imām agne śaraṇiṃ mīmṛṣo no yam adhvānam agāma dūram |
śunaṃ no astu prapaṇo vikrayaś ca pratipaṇaḥ phalinaṃ mā kṛṇotu |
idaṃ havyaṃ saṃvidānau juṣethāṃ śunaṃ no astu caritam utthitaṃ ca ||4||

yena dhanena prapaṇaṃ carāmi dhanena devā dhanam ichamānaḥ |
tan me bhūyo bhavatu mā kanīyo 'gne sātaghno devān haviṣā ni ṣedha ||5||

yena dhanena prapaṇaṃ carāmi dhanena devā dhanam ichamānaḥ |
tasmin ma indro rucim ā dadhātu prajāpatiḥ savitā somo agniḥ ||6||

upa tvā namasā vayaṃ hotar vaiśvānara stumaḥ |
sa naḥ prajāsv ātmasu goṣu prāṇeṣu jāgṛhi ||7||

viśvāhā te sadam id bharemāśvāyeva tiṣṭhate jātavedaḥ |
rāyas poṣeṇa sam iṣā madanto mā te agne prativeśā riṣāma ||8||



prātar agniṃ prātar indram havāmahe prātar mitrāvaruṇā prātar aśvinā |
prātar bhagaṃ pūṣaṇaṃ brahmaṇas patiṃ prātaḥ somam uta rudraṃ havāmahe ||1||

prātarjitaṃ bhagam ugram havāmahe vayaṃ putram aditer yo vidhartā |
ādhraś cid yaṃ manyamānas turaś cid rājā cid yaṃ bhagaṃ bhakṣīty āha ||2||

bhaga praṇetar bhaga satyarādho bhagemāṃ dhiyam ud avā dadan naḥ |
bhaga pra ṇo janaya gobhir aśvair bhaga pra nṛbhir nṛvantaḥ syāma ||3||

utedānīṃ bhagavantaḥ syāmota prapitva uta madhye ahnām |
utoditau maghavant sūryasya vayaṃ devānāṃ sumatau syāma ||4||

bhaga eva bhagavāṃ astu devas tenā vayaṃ bhagavantaḥ syāma |
taṃ tvā bhaga sarva ij johavīmi sa no bhaga puraetā bhaveha ||5||

sam adhvarāyoṣaso namanta dadhikrāveva śucaye padāya |
arvācīnaṃ vasuvidaṃ bhagaṃ me ratham ivāśvā vājina ā vahantu ||6||

aśvāvatīr gomatīr na uṣāso vīravatīḥ sadam uchantu bhadrāḥ |
ghṛtaṃ duhānā viśvataḥ prapītā yūyaṃ pāta svastibhiḥ sadā naḥ ||7||



sīrā yuñjanti kavayo yugā vi tanvate pṛthak |
dhīrā deveṣu sumnayau ||1||

yunakta sīrā vi yugā tanota kṛte yonau vapateha bījam |
virājaḥ śnuṣṭiḥ sabharā asan no nedīya it sṛṇyaḥ pakvam ā yavan ||2||

lāṅgalaṃ pavīravat suśīmaṃ somasatsaru |
ud id vapatu gām aviṃ prasthāvad rathavāhanaṃ pībarīṃ ca prapharvyam ||3||
indraḥ sītāṃ ni gṛhṇātu tāṃ pūṣābhi rakṣatu |
sā naḥ payasvatī duhām uttarāmuttarāṃ samām ||4||

śunaṃ suphālā vi tudantu bhūmiṃ śunaṃ kīnāśā anu yantu vāhān |
śunāsīrā haviṣā tośamānā supippalā oṣadhīḥ kartam asmai ||5||
śunaṃ vāhāḥ śunaṃ naraḥ śunaṃ kṛṣatu lāṅgalam |
śunaṃ varatrā badhyantāṃ śunam aṣṭrām ud iṅgaya ||6||

śunāsīreha sma me juṣethām |
yad divi cakrathuḥ payas tenemām upa siñcatam ||7||

sīte vandāmahe tvārvācī subhage bhava |
yathā naḥ sumanā aso yathā naḥ suphalā bhuvaḥ ||8||

ghṛtena sītā madhunā samaktā viśvair devair anumatā marudbhiḥ |
sā naḥ sīte payasābhyāvavṛtsvorjasvatī ghṛtavat pinvamānā ||9||



imāṃ khanāmy oṣadhiṃ vīrudhāṃ balavattamām |
yayā sapatnīṃ bādhate yayā saṃvindate patim ||1||

uttānaparṇe subhage devajūte sahasvati |
sapatnīṃ me parā ṇuda patiṃ me kevalaṃ kṛdhi ||2||

nahi te nāma jagrāha no asmin ramase patau |
parām eva parāvataṃ sapatnīṃ gamayāmasi ||3||

uttarāham uttara uttared uttarābhyaḥ |
adhaḥ sapatnī yā mamādharā sādharābhyaḥ ||4||

aham asmi sahamānātho tvam asi sāsahiḥ |
ubhe sahasvatī bhūtvā sapatnīṃ me sahāvahai ||5||

abhi te 'dhāṃ sahamānām upa te 'dhāṃ sahīyasīm |
mām anu pra te mano vatsaṃ gaur iva dhāvatu pathā vār iva dhāvatu ||6||



saṃśitaṃ ma idaṃ brahma saṃśitaṃ vīryaṃ balam |
saṃśitaṃ kṣatram ajaram astu jiṣṇur yeṣām asmi purohitaḥ ||1||

sam aham eṣāṃ rāṣṭraṃ syāmi sam ojo vīryaṃ balam |
vṛścāmi śatrūṇāṃ bāhūn anena haviṣā aham ||2||

nīcaiḥ padyantām adhare bhavantu ye naḥ sūriṃ maghavānaṃ pṛtanyān |
kṣiṇāmi brahmaṇāmitrān un nayāmi svān aham ||3||

tīkṣṇīyāṃsaḥ paraśor agnes tīkṣṇatarā uta |
indrasya vajrāt tīkṣṇīyāṃso yeṣām asmi purohitaḥ ||4||

eṣām aham āyudhā saṃ syāmy eṣāṃ rāṣṭraṃ suvīraṃ vardhayāmi |
eṣām kṣatram ajaram astu jiṣṇv eṣāṃ cittaṃ viśve 'vantu devāḥ ||5||

ud dharṣantāṃ maghavan vājināny ud vīrāṇāṃ jayatām etu ghoṣaḥ |
pṛthag ghoṣā ululayaḥ ketumanta ud īratām |
devā indrajyeṣṭhā maruto yantu senayā ||6||

pretā jayatā nara ugrā vaḥ santu bāhavaḥ |
tīkṣṇeṣavo 'baladhanvano hatogrāyudhā abalān ugrabāhavaḥ ||7||

avasṛṣṭā parā pata śaravye brahmasaṃśite |
jaya amitrān pra padyasva jahy eṣāṃ varaṃvaraṃ māmīṣāṃ moci kaś cana ||8||



ayaṃ te yonir ṛtviyo yato jāto arocathāḥ |
taṃ jānann agna ā rohādhā no vardhaya rayim ||1||

agne achā vadeha naḥ pratyaṅ naḥ sumanā bhava |
pra ṇo yacha viśāṃ pate dhanadā asi nas tvam ||2||

pra ṇo yachatv aryamā pra bhagaḥ pra bṛhaspatiḥ |
pra devīḥ prota sūnṛtā rayiṃ devī dadhātu me ||3||

somaṃ rājānam avase 'gniṃ gīrbhir havāmahe |
ādityam viṣṇum sūryaṃ brahmāṇaṃ ca bṛhaspatim ||4||

tvaṃ no agne agnibhir brahma yajñaṃ vardhaya |
tvaṃ no deva dātave rayiṃ dānāya codaya ||5||

indravāyū ubhāv iha suhaveha havāmahe |
yathā naḥ sarva ij janaḥ saṃgatyāṃ sumanā asad dānakāmaś ca no bhuvat ||6||

aryamaṇaṃ bṛhaspatim indraṃ dānāya codaya |
vātaṃ viṣṇuṃ sarasvatīṃ savitāraṃ ca vājinam ||7||

vājasya nu prasave saṃ babhūvimemā ca viśvā bhuvanāni antaḥ |
utāditsantaṃ dāpayatu prajānan rayiṃ ca naḥ sarvavīraṃ ni yacha ||8||

duhrām me pañca pradiṣo duhrām urvīr yathābalam |
prāpeyaṃ sarvā ākūtīr manasā hṛdayena ca ||9||

3,20.10a gosaniṃ vācam udeyaṃ varcasā mābhyudihi |
3,20.10c ā rundhāṃ sarvato vāyus tvaṣṭā poṣaṃ dadhātu me ||10||



ye agnayo apsv antar ye vṛtre ye puruṣe ye aśmasu |
ya āviveśoṣadhīr yo vanaspatīṃs tebhyo agnibhyo hutam astv etat ||1||

yaḥ some antar yo goṣv antar ya āviṣṭo vayaḥsu yo mṛgeṣu |
ya āviveśa dvipado yas catuṣpadas tebhyo agnibhyo hutam astv etat ||2||

ya indreṇa sarathaṃ yāti devo vaiśvānara uta viśvadāvyaḥ |
yaṃ johavīmi pṛtanāsu sāsahiṃ tebhyo agnibhyo hutam astv etat ||3||

yo devo viśvād yam u kāmam āhur yaṃ dātāraṃ pratigṛhṇantam āhuḥ |
yo dhīraḥ śakraḥ paribhūr adābhyas tebhyo agnibhyo hutam astv etat ||4||

yaṃ tvā hotāraṃ manasābhi saṃvidus trayodaśa bhauvanāḥ pañca mānavāḥ |
varcodhase yaśase sūnṛtāvate tebhyo agnibhyo hutam astv etat ||5||

ukṣānnāya vaśānnāya somapṛṣṭhāya vedhase |
vaiśvānarajyeṣṭhebhyas tebhyo agnibhyo hutam astv etat ||6||

divaṃ pṛthivīm anv antarikṣam ye vidyutam anusaṃcaranti |
ye dikṣv antar ye vāte antas tebhyo agnibhyo hutam astv etat ||7||

hiraṇyapāṇiṃ savitāram indraṃ bṛhaspatiṃ varuṇaṃ mitram agnim |
viśvān devān aṅgiraso havāmahe imaṃ kravyādaṃ śamayantv agnim ||8||

śānto agniḥ kravyāc chāntaḥ puruṣareṣaṇaḥ |
atho yo viśvadāvyas taṃ kravyādam aśīśamam ||9||

3,21.10a ye parvatāḥ somapṛṣṭhā āpa uttānaśīvarīḥ |
3,21.10c vātaḥ parjanya ād agnis te kravyādam aśīśaman ||10||



hastivarcasaṃ prathatāṃ bṛhad yaśo adityā yat tanvaḥ saṃbabhūva |
tat sarve sam adur mahyam etad viśve devā aditiḥ sajoṣāḥ ||1||

mitraś ca varuṇaś cendro rudraś ca cetatu |
devāso viśvadhāyasas te māñjantu varcasā ||2||

yena hastī varcasā saṃbabhūva yena rājā manuṣyesv apsv antaḥ |
yena devā devatām agra āyan tena mām adya varcasāgne varcasvinaṃ kṛṇu ||3||

yat te varco jātavedo bṛhad bhavaty āhuteḥ |
yāvat sūryasya varca āsurasya ca hastinaḥ |
tāvan me aśvinā varca ā dhattāṃ puṣkarasrajā ||4||

yāvac catasraḥ pradiśaś cakṣur yāvat samaśnute |
tāvat samaitv indriyaṃ mayi tad dhastivarcasam ||5||

hastī mṛgāṇāṃ suṣadām atiṣṭhāvān babhūva hi |
tasya bhagena varcasābhi ṣiñcāmi mām aham ||6||



yena vehad babhūvitha nāśayāmasi tat tvat |
idaṃ tad anyatra tvad apa dūre ni dadhmasi ||1||

ā te yoniṃ garbha etu pumān bāṇa iveṣudhim |
ā vīro 'tra jāyatāṃ putras te daśamāsyaḥ ||2||

pumāṃsaṃ putraṃ janaya taṃ pumān anu jāyatām |
bhavāsi putrāṇāṃ mātā jātānāṃ janayāś ca yān ||3||

yāni badrāṇi bījāny ṛṣabhā janayanti ca |
tais tvaṃ putraṃ vindasva sā prasūr dhenukā bhava ||4||

kṛṇomi te prājāpatyam ā yoniṃ garbha etu te |
vindasva tvaṃ putraṃ nāri yas tubhyaṃ śam asac cham u tasmai tvam bhava ||5||

yāsām dyauḥ pitā pṛthivī mātā samudro mūlaṃ vīrudhāṃ babhūva |
tās tvā putravidyāya daivīḥ prāvantv oṣadhayaḥ ||6||



payasvatīr oṣadhayaḥ payasvan māmakaṃ vacaḥ |
atho payasvatīnām ā bhare 'haṃ sahasraśaḥ ||1||

vedāhaṃ payasvantaṃ cakāra dhānyam bahu |
saṃbhṛtvā nāma yo devas taṃ vayaṃ havāmahe yoyo ayajvano gṛhe ||2||

imā yāḥ pañca pradiśo mānavīḥ pañca kṛṣṭayaḥ |
vṛṣṭe śāpaṃ nadīr iveha sphātiṃ samāvahān ||3||

ud utsaṃ śatadhāraṃ sahasradhāram akṣitam |
evāsmākedaṃ dhānyaṃ sahasradhāram akṣitam ||4||

śatahasta samāhara sahasrahasta saṃ kira |
kṛtasya kāryasya ceha sphātiṃ samāvaha ||5||

tisro mātrā gandharvāṇāṃ catasro gṛhapatnyāḥ |
tāsāṃ yā sphātimattamā tayā tvābhi mṛśāmasi ||6||

upohaś ca samūhaś ca kṣattārau te prajāpate |
tāv ihā vahatāṃ sphātiṃ bahuṃ bhūmānam akṣitam ||7||



uttudas tvot tudatu mā dhṛthāḥ śayane sve |
iṣuḥ kāmasya yā bhīmā tayā vidhyāmi tvā hṛdi ||1||

ādhīparṇāṃ kāmaśalyām iṣuṃ saṃkalpakulmalām |
tāṃ susaṃnatāṃ kṛtvā kāmo vidhyatu tvā hṛdi ||2||

yā plīhānaṃ śoṣayati kāmasyeṣuḥ susaṃnatā |
prācīnapakṣā vyoṣā tayā vidhyāmi tvā hṛdi ||3||

śucā viddhā vyoṣayā śuṣkāsyābhi sarpa mā |
mṛdur nimanyuḥ kevalī priyavādiny anuvratā ||4||

ājāmi tvājanyā pari mātur atho pituḥ |
yathā mama kratāv aso mama cittam upāyasi ||5||

vy asyai mitrāvaruṇau hṛdaś cittāny asyatam |
athainām akratuṃ kṛtvā mamaiva kṛṇutaṃ vaśe ||6||



ye 'syāṃ stha prācyāṃ diśi hetayo nāma devās teṣāṃ vo agnir iṣavaḥ |
te no mṛḍata te no 'dhi brūta tebhyo vo namas tebhyo vaḥ svāhā ||1||

ye 'syāṃ stha dakṣiṇāyāṃ diśy aviṣyavo nāma devās teṣāṃ vaḥ kāma iṣavaḥ |
te no mṛḍata te no 'dhi brūta tebhyo vo namas tebhyo vaḥ svāhā ||2||

ye 'syāṃ stha pratīcyāṃ diśi vairājā nāma devās teṣāṃ va āpa iṣavaḥ |
te no mṛḍata te no 'dhi brūta tebhyo vo namas tebhyo vaḥ svāhā ||3||

ye 'syāṃ sthodīcyāṃ diśi pravidhyanto nāma devās teṣāṃ vo vāta iṣavaḥ |
te no mṛḍata te no 'dhi brūta tebhyo vo namas tebhyo vaḥ svāhā ||4||

ye 'syāṃ stha dhruvāyāṃ diśi nilimpā nāma devās teṣāṃ va oṣadhīr iṣavaḥ |
te no mṛḍata te no 'dhi brūta tebhyo vo namas tebhyo vaḥ svāhā ||5||

ye 'syāṃ sthordhvāyāṃ diśy avasvanto nāma devās teṣāṃ vo bṛhaspatir iṣavaḥ |
te no mṛḍata te no 'dhi brūta tebhyo vo namas tebhyo vaḥ svāhā ||6||



prācī dig agnir adhipatir asito rakṣitādityā iṣavaḥ |
tebhyo namo 'dhipatibhyo namo rakṣitṛbhyo nama iṣubhyo nama ebhyo astu |
yo 'smān dveṣṭi yaṃ vayaṃ dviṣmas taṃ vo jambhe dadhmaḥ ||1||

dakṣiṇā dig indro 'dhipatis tiraścirājī rakṣitā pitara iṣavaḥ |
tebhyo namo 'dhipatibhyo namo rakṣitṛbhyo nama iṣubhyo nama ebhyo astu |
yo 'smān dveṣṭi yaṃ vayaṃ dviṣmas taṃ vo jambhe dadhmaḥ ||2||

pratīcī dig varuṇo 'dhipatiḥ pṛdākū rakṣitānnam iṣavaḥ |
tebhyo namo 'dhipatibhyo namo rakṣitṛbhyo nama iṣubhyo nama ebhyo astu |
yo 'smān dveṣṭi yaṃ vayaṃ dviṣmas taṃ vo jambhe dadhmaḥ ||3||

udīcī dik somo 'dhipatiḥ svajo rakṣitāśanir iṣavaḥ |
tebhyo namo 'dhipatibhyo namo rakṣitṛbhyo nama iṣubhyo nama ebhyo astu |
yo 'smān dveṣṭi yaṃ vayaṃ dviṣmas taṃ vo jambhe dadhmaḥ ||4||

dhruvā dig viṣṇur adhipatiḥ kalmāṣagrīvo rakṣitā vīrudha iṣavaḥ |
tebhyo namo 'dhipatibhyo namo rakṣitṛbhyo nama iṣubhyo nama ebhyo astu |
yo 'smān dveṣṭi yaṃ vayam dviṣmas taṃ vo jambhe dadhmaḥ ||5||

ūrdhvā dig bṛhaspatir adhipatiḥ śvitro rakṣitā varṣam iṣavaḥ |
tebhyo namo 'dhipatibhyo namo rakṣitṛbhyo nama iṣubhyo nama ebhyo astu |
yo 'smān dveṣṭi yaṃ vayaṃ dviṣmas taṃ vo jambhe dadhmaḥ ||6||


ekaikayaiṣā sṛṣṭyā saṃ babhūva yatra gā asṛjanta bhūtakṛto viśvarūpāḥ |
yatra vijāyate yaminy apartuḥ sā paśūn kṣiṇāti riphatī ruśatī ||1||

eṣā paśūnt saṃ kṣiṇāti kravyād bhūtvā vyadvarī |
utaināṃ brahmaṇe dadyāt tathā syonā śivā syāt ||2||

śivā bhava puruṣebhyo gobhyo aśvebhyaḥ śivā |
śivāsmai sarvasmai kṣetrāya śivā na ihaidhi ||3||

iha puṣṭir iha rasa iha sahasrasātamā bhava |
paśūn yamini poṣaya ||4||

yatrā suhārdaḥ sukṛto madanti vihāya rogaṃ tanvaḥ svāyāḥ |
taṃ lokaṃ yaminy abhisaṃbabhūva sā no mā hiṃsīt puruṣān paśūṃś ca ||5||

yatrā suhārdāṃ sukṛtām agnihotrahutām yatra lokaḥ |
taṃ lokaṃ yaminy abhisaṃbabhūva sā no mā hiṃsīt puruṣān paśūṃś ca ||6||



yad rājāno vibhajanta iṣṭāpūrtasya ṣoḍaśam yamasyāmī sabhāsadaḥ |
avis tasmāt pra muñcati dattaḥ śitipāt svadhā ||1||

sarvān kāmān pūrayaty ābhavan prabhavan bhavan |
ākūtipro 'vir dattaḥ śitipānn nopa dasyati ||2||

yo dadāti śitipādam aviṃ lokena saṃmitam |
sa nākam abhyārohati yatra śulko na kriyate abalena balīyase ||3||

pañcāpūpaṃ śitipādam aviṃ lokena saṃmitam |
pradātopa jīvati pitṝṇāṃ loke 'kṣitam ||4||

pañcāpūpaṃ śitipādam aviṃ lokena saṃmitam |
pradātopa jīvati sūryāmāsayor akṣitam ||5||

ireva nopa dasyati samudra iva payo mahat |
devau savāsināv iva śitipān nopa dasyati ||6||

ka idaṃ kasmā adāt kāmaḥ kāmāyādāt |
kāmo dātā kāmaḥ pratigrahītā kāmaḥ samudram ā viveśa |
kāmena tvā prati gṛhnāmi kāmaitat te ||7||
bhūmiṣ ṭvā prati gṛhṇātv antarikṣam idaṃ mahat |
māhaṃ prāṇena mātmanā mā prajayā pratigṛhya vi rādhiṣi ||8||



sahṛdayaṃ sāṃmanasyam avidveṣaṃ kṛṇomi vaḥ |
anyo anyam abhi haryata vatsaṃ jātam ivāghnyā ||1||

anuvrataḥ pituḥ putro mātrā bhavatu saṃmanāḥ |
jāyā patye madhumatīṃ vācaṃ vadatu śantivām ||2||

mā bhrātā bhrātaraṃ dvikṣan mā svasāram uta svasā |
samyañcaḥ savratā bhūtvā vācaṃ vadata bhadrayā ||3||

yena devā na viyanti no ca vidviṣate mithaḥ |
tat kṛṇmo brahma vo gṛhe saṃjñānaṃ puruṣebhyaḥ ||4||

jyāyasvantaś cittino mā vi yauṣṭa saṃrādhayantaḥ sadhurāś carantaḥ |
anyo anyasmai valgu vadanta eta sadhrīcīnān vaḥ saṃmanasas krṇomi ||5||

samānī prapā saha vo 'nnabhāgaḥ samāne yoktre saha vo yunajmi |
samyañco 'gniṃ saparyatārā nābhim ivābhitaḥ ||6||

sadhrīcīnān vaḥ saṃmanasas kṛṇomy ekaśnuṣṭīnt saṃvananena sarvān |
devā ivāmṛtaṃ rakṣamāṇāḥ sāyaṃprātaḥ saumanaso vo astu ||7||



vi devā jarasāvṛtan vi tvam agne arātyā |
vy ahaṃ sarveṇa pāpmanā vi yakṣmeṇa sam āyuṣā ||1||

vy ārtyā pavamāno vi śakraḥ pāpakṛtyayā |
vy ahaṃ sarveṇa pāpmanā vi yakṣmeṇa sam āyuṣā ||2||

vi grāmyāḥ paśava āraṇyair vy āpas tṛṣṇayāsaran |
vy ahaṃ sarveṇa pāpmanā vi yakṣmeṇa sam āyuṣā ||3||

vī me dyāvāpṛthivī ito vi panthāno diśaṃdiśam |
vy ahaṃ sarveṇa pāpmanā vi yakṣmeṇa sam āyuṣā ||4||

tvaṣṭā duhitre vahatuṃ yunaktītīdaṃ viśvaṃ bhuvanaṃ vi yāti |
vy ahaṃ sarveṇa pāpmanā vi yakṣmeṇa sam āyuṣā ||5||

agniḥ prāṇānt saṃ dadhāti candraḥ prāṇena saṃhitaḥ |
vy ahaṃ sarveṇa pāpmanā vi yakṣmeṇa sam āyuṣā ||6||

prāṇena viśvatovīryaṃ devāḥ sūryaṃ sam airayan |
vy ahaṃ sarveṇa pāpmanā vi yakṣmeṇa sam āyuṣā ||7||

āyuṣmatām āyuṣkṛtāṃ prāṇena jīva mā mṛthāḥ |
vy ahaṃ sarveṇa pāpmanā vi yakṣmeṇa sam āyuṣā ||8||

prāṇena prāṇatāṃ prāṇehaiva bhava mā mṛthāḥ |
vy ahaṃ sarveṇa pāpmanā vi yakṣmeṇa sam āyuṣā ||9||

3,31.10a ud āyuṣā sam āyuṣod oṣadhīnāṃ rasena |
3,31.10c vy ahaṃ sarveṇa pāpmanā vi yakṣmeṇa sam āyuṣā ||10||

3,31.11a ā parjanyasya vṛṣṭyod asthāmāmṛtā vayam |
3,31.11c vy ahaṃ sarveṇa pāpmanā vi yakṣmeṇa sam āyuṣā ||11||



brahma jajñānaṃ prathamaṃ purastād vi sīmataḥ suruco vena āvaḥ |
sa budhnyā upamā asya viṣṭhāḥ sataś ca yonim asataś ca vi vaḥ ||1||

iyaṃ pitryā rāṣṭry etv agre prathamāya januṣe bhuvaneṣṭhāḥ |
tasmā etaṃ surucaṃ hvāram ahyaṃ gharmaṃ śrīṇantu prathamāya dhāsyave ||2||

pra yo jajñe vidvān asya bandhur viśvā devānāṃ janimā vivakti |
brahma brahmaṇa uj jabhāra madhyān nicair uccaiḥ svadhā abhi pra tasthau ||3||

sa hi vidaḥ sa pṛthivyā ṛtasthā mahī kṣemaṃ rodasī askabhāyat |
mahān mahī askabhāyad vi jāto dyāṃ sadma pārthivaṃ ca rajaḥ ||4||

sa bhudhnyād āṣṭra januṣo 'bhy agram bṛhaspatir devatā tasya samrāṭ |
ahar yac chukraṃ jyotiṣo janiṣṭātha dyumanto vi vasantu viprāḥ ||5||

nūnaṃ tad asya kāvyo hinoti maho devasya pūrvyasya dhāma |
eṣa jajñe bahubhiḥ sākam itthā pūrve ardhe viṣite sasan nu ||6||

yo 'tharvāṇaṃ pitaraṃ devabandhuṃ bṛhaspatiṃ namasāva ca gachāt |
tvaṃ viśveṣāṃ janitā yathāsaḥ kavir devo na dabhāyat svadhāvān ||7||



ya ātmadā baladā yasya viśva upāsate praśiṣaṃ yasya devāḥ |
yo 'syeśe dvipado yaś catuṣpadaḥ kasmai devāya haviṣā vidhema ||1||

yaḥ prāṇato nimiṣato mahitvaiko rājā jagato babhūva |
yasya chāyāmṛtaṃ yasya mṛtyuḥ kasmai devāya haviṣā vidhema ||2||

yaṃ krandasī avataś caskabhāne bhiyasāne rodasī ahvayethām |
yasyāsau panthā rajaso vimānaḥ kasmai devāya haviṣā vidhema ||3||

yasya dyaur urvī pṛthivī ca mahī yasyāda urv antarikṣam |
yasyāsau sūro vitato mahitvā kasmai devāya haviṣā vidhema ||4||

yasya viśve himavanto mahitvā samudre yasya rasām id āhuḥ |
imāś ca pradiśo yasya bāhū kasmai devāya haviṣā vidhema ||5||

āpo agre viśvam āvan garbhaṃ dadhānā amṛtā ṛtajñāḥ |
yāsu devīṣv adhi deva āsīt kasmai devāya haviṣā vidhema ||6||

hiraṇyagarbhaḥ sam avartatāgre bhūtasya jātaḥ patir eka āsīt |
sa dādhāra pṛthivīm uta dyāṃ kasmai devāya haviṣā vidhema ||7||

āpo vatsaṃ janayantīr garbham agre sam airayan |
tasyota jāyamānasyolba āsīd dhiraṇyayaḥ kasmai devāya haviṣā vidhema ||8||



ud itas trayo akraman vyāghraḥ puruṣo vṛkaḥ |
hirug ghi yanti sindhavo hirug devo vanaspatir hiruṅ namantu śatravaḥ ||1||

pareṇaitu pathā vṛkaḥ parameṇota taskaraḥ |
pareṇa datvatī rajjuḥ pareṇāghāyur arṣatu ||2||

akṣyau ca te mukhaṃ ca te vyāghra jambhayāmasi |
āt sarvān viṃśatiṃ nakhān ||3||

vyāghraṃ datvatāṃ vayaṃ prathamaṃ jambhayāmasi |
ād u ṣṭenam atho ahiṃ yātudhānam atho vṛkam ||4||

yo adya stena āyati sa saṃpiṣṭo apāyati |
pathām apadhvaṃsenaitv indro vajreṇa hantu tam ||5||

mūrṇā mṛgasya dantā apiśīrṇā u pṛṣṭayaḥ |
nimruk te godhā bhavatu nīcāyac chaśayur mṛgaḥ ||6||

yat saṃyamo na vi yamo vi yamo yan na saṃyamaḥ |
indrajāḥ somajā ātharvaṇam asi vyāghrajambhanam ||7||



yāṃ tvā gandharvo akhanad varuṇāya mṛtabhraje |
tāṃ tvā vayaṃ khanāmasy oṣadhiṃ śepaharṣaṇīm ||1||

ud uṣā ud u sūrya ud idaṃ māmakaṃ vacaḥ |
ud ejatu prajāpatir vṛṣā śuṣmeṇa vājinā ||2||

yathā sma te virohato 'bhitaptam ivānati |
tatas te śuṣmavattaram iyaṃ kṛṇotv oṣadhiḥ ||3||

uc chuṣmauṣadhīnāṃ sārā ṛṣabhāṇām |
saṃ puṃsām indra vṛṣṇyam asmin dhehi tanūvaśin ||4||

apāṃ rasaḥ prathamajo 'tho vanaspatīnām |
uta somasya bhrātāsy utārśam asi vṛṣṇyam ||5||

adyāgne adya savitar adya devi sarasvati |
adyāsya brahmaṇas pate dhanur ivā tānayā pasaḥ ||6||

āhaṃ tanomi te paso adhi jyām iva dhanvani |
kramasvarśa iva rohitam anavaglāyatā sadā ||7||

aśvasyāśvatarasyājasya petvasya ca |
atha ṛṣabhasya ye vājās tān asmin dhehi tanūvaśin ||8||



sahasraśṛṅgo vṛṣabho yaḥ samudrād udācarat |
tenā sahasyenā vayaṃ ni janānt svāpayāmasi ||1||

na bhūmiṃ vāto ati vāti nāti paśyati kaś cana |
striyaś ca sarvāḥ svāpaya śunaś cendrasakhā caran ||2||

proṣṭheśayās talpeśayā nārīr yā vahyaśīvarīḥ |
striyo yāḥ puṇyagandhayas tāḥ sarvāḥ svāpayāmasi ||3||

ejadejad ajagrabhaṃ cakṣuḥ prāṇam ajagrabham |
aṅgāny ajagrabhaṃ sarvā rātrīṇām atiśarvare ||4||

ya āste yaś carati yaś ca tiṣṭhan vipaśyati |
teṣāṃ saṃ dadhmo akṣīṇi yathedaṃ harmyaṃ tathā ||5||

svaptu mātā svaptu pitā svaptu śvā svaptu viśpatiḥ |
svapantv asyai jñātayaḥ svaptv ayam abhito janaḥ ||6||

svapna svapnābhikaraṇena sarvaṃ ni svāpayā janam |
otsūryam anyānt svāpayāvyuṣaṃ jāgṛtād aham indra ivāriṣṭo akṣitaḥ ||7||



brāhmaṇo jajñe prathamo daśaśīrṣo daśāsyaḥ |
sa somaṃ prathamaḥ papau sa cakārārasaṃ viṣam ||1||

yāvatī dyāvāpṛthivī varimṇā yāvat sapta sindhavo vitaṣṭhire |
vācaṃ viṣasya dūṣaṇīṃ tām ito nir avādiṣam ||2||

suparṇas tvā garutmān viṣa prathamam āvayat |
nāmīmado nārūrupa utāsmā abhavaḥ pituḥ ||3||

yas ta āsyat pañcāṅgurir vakrāc cid adhi dhanvanaḥ |
apaskambhasya śalyān nir avocam ahaṃ viṣam ||4||

śalyād viṣaṃ nir avocam prāñjanād uta parṇadheḥ |
apāṣṭhāc chṛṅgāt kulmalān nir avocam aham viṣam ||5||

arasas ta iṣo śalyo 'tho te arasaṃ viṣam |
utārasasya vṛkṣasya dhanuṣ ṭe arasārasam ||6||

ye apīṣan ye adihan ya āsyan ye avāsṛjan |
sarve te vadhrayaḥ kṛtā vadhrir viṣagiriḥ kṛtaḥ ||7||

vadhrayas te khanitāro vadhris tvam asy oṣadhe |
vadhriḥ sa parvato girir yato jātam idaṃ viṣam ||8||



vār idam vārayātai varaṇāvatyām adhi |
tatrāmṛtasyāsiktaṃ tenā te vāraye viṣam ||1||

arasaṃ prācyaṃ viṣam arasaṃ yad udīcyam |
athedam adharācyaṃ karambheṇa vi kalpate ||2||

karambhaṃ kṛtvā tiryaṃ pībaspākam udārathim |
kṣudhā kila tvā duṣṭano jakṣivānt sa na rūrupaḥ ||3||

vi te madaṃ madāvati śaram iva pātayāmasi |
pra tvā carum iva yeṣantaṃ vacasā sthāpayāmasi ||4||

pari grāmam ivācitaṃ vacasā sthāpayāmasi |
tiṣṭhā vṛkṣa iva sthāmny abhrikhāte na rūrupaḥ ||5||
pavastais tvā pary akrīṇan dūrśebhir ajinair uta |
prakrīr asi tvam oṣadhe 'bhrikhāte na rūrupaḥ ||6||

anāptā ye vaḥ prathamā yāni karmāṇi cakrire |
vīrān no atra mā dabhan tad va etat puro dadhe ||7||


bhūto bhūteṣu paya ā dadhāti sa bhūtānām adhipatir babhūva |
tasya mṛtyuś carati rājasūyaṃ sa rājā anu manyatām idaṃ ||1||

abhi prehi māpa vena ugraś cettā sapatnahā |
ā tiṣṭha mitravardhana tubhyam devā adhi bruvan ||2||

ātiṣṭhantaṃ pari viśve abhūṣaṃ chriyaṃ vasānaś carati svarociḥ |
mahat tad vṛṣṇo asurasya nāmā viśvarūpo amṛtāni tasthau ||3||

vyāghro adhi vaiyāghre vi kramasva diśo mahīḥ |
viśas tvā sarvā vāñchantv āpo divyāḥ payasvatīḥ ||4||

yā āpo divyāḥ payasā madanty antarikṣa uta vā pṛthivyām |
tāsāṃ tvā sarvāsām apām abhi ṣiñcāmi varcasā ||5||

abhi tvā varcasāsicann āpo divyāḥ payasvatīḥ |
yathāso mitravardhanas tathā tvā savitā karat ||6||

enā vyāghraṃ pariṣasvajānāḥ siṃhaṃ hinvanti mahate saubhagāya |
samudraṃ na subhuvas tasthivāṃsaṃ marmṛjyante dvīpinam apsv antaḥ ||7||



ehi jīvaṃ trāyamāṇaṃ parvatasyāsy akṣyam |
viśvebhir devair dattaṃ paridhir jīvanāya kam ||1||

paripāṇaṃ puruṣāṇāṃ paripāṇaṃ gavāṃ asi |
aśvānām arvatām paripāṇāya tasthiṣe ||2||

utāsi paripāṇam yātujambhanam āñjana |
utāmṛtasya tvaṃ vetthātho asi jīvabhojanam atho haritabheṣajam ||3||

yasyāñjana prasarpasy aṅgamaṅgam paruṣparuḥ |
tato yakṣmaṃ vi bādhasa ugro madhyamaśīr iva ||4||

nainaṃ prāpnoti śapatho na kṛtyā nābhiśocanam |
nainaṃ viṣkandham aśnute yas tvā bibharty āñjana ||5||

asanmantrād duṣvapnyād duṣkṛtāc chamalād uta |
durhārdaś cakṣuṣo ghorāt tasmān naḥ pāhy āñjana ||6||

idaṃ vidvān āñjana satyaṃ vakṣyāmi nānṛtam |
saneyam aśvaṃ gām aham ātmānaṃ tava pūruṣa ||7||

trayo dāsā āñjanasya takmā balāsa ād ahiḥ |
varṣiṣṭhaḥ parvatānāṃ trikakun nāma te pitā ||8||

yad āñjanaṃ traikakudam jātaṃ himavatas pari |
yātūṃś ca sarvāñ jambhayat sarvāś ca yātudhānyaḥ ||9||

4,9.10a yadi vāsi traikakudaṃ yadi yāmunam ucyase |
4,9.10c ubhe te bhadre nāmnī tābhyāṃ naḥ pāhy āñjana ||10||



vātāj jāto antarikṣād vidyuto jyotiṣas pari |
sa no hiraṇyajāḥ śaṅkhaḥ kṛśanaḥ pātv aṃhasaḥ ||1||

yo agrato rocanānāṃ samudrād adhi jajñiṣe |
śaṅkhena hatvā rakṣāṃsy attriṇo vi ṣahāmahe ||2||

śaṅkhenāmīvām amatiṃ śaṅkhenota sadānvāḥ |
śaṅkho no viśvabheṣajaḥ kṛśanaḥ pātv aṃhasaḥ ||3||

divi jātaḥ samudrajaḥ sindhutas pary ābhṛtaḥ |
sa no hiraṇyajāḥ śaṅkha āyuṣprataraṇo maṇiḥ ||4||

samudrāj jāto maṇir vṛtrāj jāto divākaraḥ |
so asmānt sarvataḥ pātu hetyā devāsurebhyaḥ ||5||

hiraṇyānām eko 'si somāt tvam adhi jajñiṣe |
rathe tvam asi darśata iṣudhau rocanas tvaṃ pra ṇa āyūṃṣi tāriṣat ||6||

devānām asthi kṛśanaṃ babhūva tad ātmanvac caraty apsv antaḥ |
tat te badhnāmy āyuṣe varcase balāya dīrghāyutvāya śataśāradāya kārśanas tvābhi rakṣatu ||7||



anaḍvān dādhāra pṛthivīm uta dyām anaḍvān dādhārorv antarikṣam |
anaḍvān dādhāra pradiśaḥ ṣaḍ urvīr anaḍvān viśvaṃ bhuvanam ā viveśa ||1||

anaḍvān indraḥ sa paśubhyo vi caṣṭe trayāṃ chakro vi mimīte adhvanaḥ |
bhūtaṃ bhaviṣyad bhuvanā duhānaḥ sarvā devānām carati vratāni ||2||

indro jāto manuṣyeṣv antar gharmas taptaś carati śośucānaḥ |
suprajāḥ sant sa udāre na sarṣad yo nāśnīyād anaḍuho vijānan ||3||

anaḍvān duhe sukṛtasya loka ainaṃ pyāyayati pavamānaḥ purastāt |
parjanyo dhārā maruta ūdho asya yajñaḥ payo dakṣiṇā doho asya ||4||

yasya neśe yajñapatir na yajño nāsya dāteśe na pratigrahītā |
yo viśvajid viśvabhṛd viśvakarmā gharmaṃ no brūta yatamaś catuṣpāt ||5||

yena devāḥ svar āruruhur hitvā śarīram amṛtasya nābhim |
tena geṣma sukṛtasya lokaṃ gharmasya vratena tapasā yaśasyavaḥ ||6||

indro rūpeṇāgnir vahena prajāpatiḥ parameṣṭhī virāṭ |
viśvānare akramata vaiśvānare akramatānaduhy akramata |
so 'dṛṃhayata so 'dhārayata ||7||

madhyam etad anaḍuho yatraiṣa vaha āhitaḥ |
etāvad asya prācīnaṃ yāvān pratyaṅ samāhitaḥ ||8||

yo vedānaduho dohān saptānupadasvataḥ |
prajāṃ ca lokaṃ cāpnoti tathā saptaṛṣayo viduḥ ||9||

4,11.10a padbhiḥ sedim avakrāmann irāṃ jaṅghābhir utkhidan |
4,11.10c srameṇānaḍvān kīlālaṃ kīnāśaś cābhi gachataḥ ||10||

4,11.11a dvādaśa vā etā rātrīr vratyā āhuḥ prajāpateḥ |
4,11.11c tatropa brahma yo veda tad vā anaḍuho vratam ||11||

4,11.12a duhe sāyaṃ duhe prātar duhe madhyaṃdinaṃ pari |
4,11.12c dohā ye asya saṃyanti tān vidmānupadasvataḥ ||12||



rohaṇy asi rohaṇy asthnaś chinnasya rohaṇī |
rohayedam arundhati ||1||

yat te riṣṭaṃ yat te dyuttam asti peṣṭraṃ ta ātmani |
dhātā tad bhadrayā punaḥ saṃ dadhat paruṣā paruḥ ||2||

saṃ te majjā majjñā bhavatu sam u te paruṣā paruḥ |
saṃ te māṃsasya visrastaṃ sam asthy api rohatu ||3||

majjā majñā saṃ dhīyatāṃ carmaṇā carma rohatu |
asṛk te asthi rohatu māṃsaṃ māṃsena rohatu ||4||

loma lomnā saṃ kalpayā tvacā saṃ kalpayā tvacam |
asṛk te asthi rohatu chinnaṃ saṃ dhehy oṣadhe ||5||

sa ut tiṣṭha prehi pra drava rathaḥ sucakraḥ |
supaviḥ sunābhiḥ prati tiṣṭhordhvaḥ ||6||

yadi kartaṃ patitvā saṃśaśre yadi vāśmā prahṛto jaghāna |
ṛbhū rathasyevāṅgāni saṃ dadhat paruṣā paruḥ ||7||



uta devā avahitaṃ devā un nayathā punaḥ |
utāgaś cakruṣaṃ devā devā jīvayathā punaḥ ||1||

dvāv imau vātau vāta ā sindhor ā parāvataḥ |
dakṣaṃ te anya āvātu vy anyo vātu yad rapaḥ ||2||

ā vāta vāhi bheṣajaṃ vi vāta vāhi yad rapaḥ |
tvaṃ hi viśvabheṣaja devānāṃ dūta īyase ||3||
trāyantām imaṃ devās trāyantāṃ marutāṃ gaṇāḥ |
trāyantāṃ viśvā bhūtāni yathāyam arapā asat ||4||

ā tvāgamaṃ śaṃtātibhir atho ariṣṭatātibhiḥ |
dakṣaṃ ta ugram ābhāriṣaṃ parā yakṣmaṃ suvāmi te ||5||

ayaṃ me hasto bhagavān ayaṃ me bhagavattaraḥ |
ayaṃ me viśvabheṣajo 'yaṃ śivābhimarśanaḥ ||6||

hastābhyāṃ daśaśākhābhyāṃ jihvā vācaḥ purogavī |
anāmayitnubhyāṃ hastābhyāṃ tābhyāṃ tvābhi mṛśāmasi ||7||



ajo hy agner ajaniṣṭa śokāt so apaśyaj janitāram agre |
tena devā devatām agrā āyan tena rohān ruruhur medhyāsaḥ ||1||

kramadhvam agninā nākam ukhyān hasteṣu bibhrataḥ |
divas pṛṣṭhaṃ svar gatvā miśrā devebhir ādhvam ||2||

pṛṣṭhāt pṛthivyā aham antarikṣam āruham antarikṣād divam āruham |
divo nākasya pṛṣṭhāt svar jyotir agām aham ||3||

svar yanto nāpekṣanta ā dyāṃ rohanti rodasī |
yajñaṃ ye viśvatodhāraṃ suvidvāṃso vitenire ||4||

agne prehi prathamo devatānāṃ cakṣur devānām uta mānuṣānām |
iyakṣamāṇā bhṛgubhiḥ sajoṣāḥ svar yantu yajamānāḥ svasti ||5||

ajam anajmi payasā ghṛtena divyaṃ suparnaṃ payasaṃ bṛhantam |
tena geṣma sukṛtasya lokaṃ svar ārohanto abhi nākam uttamam ||6||

pañcaudanaṃ pañcabhir aṅgulibhir darvyoddhara pañcadhaitam odanam |
prācyāṃ diśi śiro ajasya dhehi dakṣiṇāyāṃ diśi dakṣiṇaṃ dhehi pārśvam ||7||

pratīcyāṃ diśi bhasadam asya dhehy uttarasyāṃ diśy uttaraṃ dhehi pārśvam |
ūrdhvāyāṃ diśy ajasyānūkaṃ dhehi diśi dhruvāyāṃ dhehi pājasyam antarikṣe madhyato madhyam asya ||8||

śṛtam ajaṃ śṛtayā prorṇuhi tvacā sarvair aṅgaiḥ saṃbhṛtaṃ viśvarūpam |
sa ut tisṭheto abhi nākam uttamaṃ padbhiś caturbhiḥ prati tiṣṭha dikṣu ||9||



samutpatantu pradiśo nabhasvatīḥ sam abhrāṇi vātajūtāni yantu |
mahaṛṣabhasya nadato nabhasvato vāśrā āpaḥ pṛthivīṃ tarpayantu ||1||

sam īkṣayantu taviṣāḥ sudānavo 'pāṃ rasā oṣadhībhiḥ sacantām |
varṣasya sargā mahayantu bhūmiṃ pṛthag jāyantām oṣadhayo viśvarūpāḥ ||2||

sam īkṣayasva gāyato nabhāṃsy apām vegāsaḥ pṛthag ud vijantām |
varṣasya sargā mahayantu bhūmiṃ pṛthag jāyantām vīrudho viśvarūpāḥ ||3||

gaṇās tvopa gāyantu mārutāḥ parjanya ghoṣiṇaḥ pṛthak |
sargā varṣasya varṣato varṣantu pṛthivīm anu ||4||

ud īrayata marutaḥ samudratas tveṣo arko nabha ut pātayātha |
mahaṛṣabhasya nadato nabhasvato vāśrā āpaḥ pṛthivīṃ tarpayantu ||5||

abhi kranda stanayārdayodadhiṃ bhūmiṃ parjanya payasā sam aṅdhi |
tvayā sṛṣṭaṃ bahulam aitu varṣam āśāraiṣī kṛśagur etv astam ||6||

saṃ vo 'vantu sudānava utsā ajagarā uta |
marudbhiḥ pracyutā meghā varṣantu pṛthivīm anu ||7||

āśāmāśāṃ vi dyotatāṃ vātā vāntu diśodiśaḥ |
marudbhiḥ pracyutā meghāḥ saṃ yantu pṛthivīm anu ||8||

āpo vidyud abhraṃ varṣaṃ saṃ vo 'vantu sudānava utsā ajagarā uta |
marudbhiḥ pracyutā meghāḥ prāvantu pṛthivīm anu ||9||

4,15.10a apām agnis tanūbhiḥ saṃvidāno ya oṣadhīnām adhipā babhūva |
4,15.10c sa no varṣaṃ vanutāṃ jātavedāḥ prāṇaṃ prajābhyo amṛtaṃ divas pari ||10||

4,15.11a prajāpatiḥ salilād ā samudrād āpa īrayann udadhim ardayāti |
4,15.11c pra pyāyatāṃ vṛṣṇo aśvasya reto 'rvān etena stanayitnunehi ||11||

4,15.12a apo niṣiñcann asuraḥ pitā naḥ śvasantu gargarā apāṃ varuṇāva nīcīr apaḥ sṛja |
4,15.12c vadantu pṛśnibāhavo maṇḍūkā iriṇānu ||12||

4,15.13a saṃvatsaraṃ śaśayānā brāhmaṇā vratacāriṇaḥ |
4,15.13c vācam parjanyajinvitāṃ pra maṇdūkā avādiṣuḥ ||13||

4,15.14a upapravada maṇḍūki varṣaṃ ā vada tāduri |
4,15.14c madhye hradasya plavasva vigṛhya caturaḥ padaḥ ||14||

4,15.15a khaṇvakhā3i khaimakhā3i madhye taduri |
4,15.15c varṣaṃ vanudhvaṃ pitaro marutāṃ mana ichata ||15||

4,15.16a mahāntaṃ kośam ud acābhi ṣiñca savidyutaṃ bhavatu vātu vātaḥ |
4,15.16c tanvatāṃ yajñaṃ bahudhā visṛṣṭā ānandinīr oṣadhayo bhavantu ||16||



bṛhann eṣām adhiṣṭhātā antikād iva paśyati |
ya stāyan manyate carant sarvaṃ devā idaṃ viduḥ ||1||

yas tiṣṭhati carati yaś ca vañcati yo nilāyaṃ carati yaḥ prataṅkam |
dvau saṃniṣadya yan mantrayete rājā tad veda varuṇas tṛtīyaḥ ||2||

uteyaṃ bhūmir varuṇasya rājña utāsau dyaur bṛhatī dūreantā |
uto samudrau varuṇasya kukṣī utāsminn alpa udake nilīnaḥ ||3||

uta yo dyām atisarpāt parastān na sa mucyātai varuṇasya rājñaḥ |
diva spaśaḥ pra carantīdam asya sahasrākṣā ati paśyanti bhūmim ||4||

sarvaṃ tad rājā varuṇo vi caṣṭe yad antarā rodasī yat parastāt |
saṃkhyātā asya nimiṣo janānām akṣān iva śvaghnī ni minoti tāni ||5||

ye te pāśā varuṇa saptasapta tredhā tiṣṭhanti viṣitā ruṣantaḥ |
chinantu sarve anṛtaṃ vadantaṃ yaḥ satyavādy ati taṃ sṛjantu ||6||

śatena pāśair abhi dhehi varuṇainaṃ mā te mocy anṛtavāṅ nṛcakṣaḥ |
āstāṃ jālma udaraṃ śraṃśayitvā kośa ivābandhaḥ parikṛtyamānaḥ ||7||

yaḥ samābhyo varuṇo yo vyābhyo yaḥ saṃdeśyo varuṇo yo videśyo |
yo daivo varuṇo yaś ca mānuṣaḥ ||8||

tais tvā sarvair abhi ṣyāmi pāśair asāv āmuṣyāyaṇāmuṣyāḥ putra |
tān u te sarvān anusaṃdiśāmi ||9||


īśāṇāṃ tvā bheṣajānām ujjeṣa ā rabhāmahe |
cakre sahasravīryam sarvasmā oṣadhe tvā ||1||

satyajitaṃ śapathayāvanīṃ sahamānāṃ punaḥsarām |
sarvāḥ sam ahvy oṣadhīr ito naḥ pārayād iti ||2||

yā śaśāpa śapanena yāghaṃ mūram ādadhe |
yā rasasya haraṇāya jātam ārebhe tokam attu sā ||3||

yāṃ te cakrur āme pātre yāṃ cakrur nīlalohite |
āme māṃse kṛtyāṃ yāṃ cakrus tayā kṛtyākṛto jahi ||4||

dauṣvapnyaṃ daurjīvityaṃ rakṣo abhvam arāyyaḥ |
durṇāmnīḥ sarvā durvācas tā asman nāśayāmasi ||5||

kṣudhāmāraṃ tṛṣṇāmāram agotām anapatyatām |
apāmārga tvayā vayaṃ sarvaṃ tad apa mṛjmahe ||6||

tṛṣṇāmāraṃ kṣudhāmāraṃ atho akṣaparājayam |
apāmārga tvayā vayaṃ sarvaṃ tad apa mṛjmahe ||7||

apāmārga oṣadhīnāṃ sarvāsām eka id vaśī |
tena te mṛjma āsthitam atha tvam agadaś cara ||8||



samaṃ jyotiḥ sūryeṇāhnā rātrī samāvatī |
kṛṇomi satyam ūtaye 'rasāḥ santu kṛtvarīḥ ||1||

yo devāḥ kṛtyāṃ kṛtvā harād aviduṣo gṛham |
vatso dhārur iva mātaraṃ taṃ pratyag upa padyatām ||2||

amā kṛtvā pāpmānaṃ yas tenānyaṃ jighāṃsati |
aśmānas tasyāṃ dagdhāyāṃ bahulāḥ phaṭ karikrati ||3||

sahasradhāman viśikhān vigrīvāṃ chāyayā tvam |
prati sma cakruṣe kṛtyāṃ priyāṃ priyāvate hara ||4||

anayāham oṣadhyā sarvāḥ kṛtyā adūduṣam |
yāṃ kṣetre cakrur yāṃ goṣu yāṃ vā te puruṣeṣu ||5||

yaś cakāra na śaśāka kartuṃ śaśre pādam aṅgurim |
cakāra bhadram asmabhyam ātmane tapanam tu saḥ ||6||

apāmārgo 'pa mārṣṭu kṣetriyaṃ śapathaś ca yaḥ |
apāha yātudhānīr apa sarvā arāyyaḥ ||7||

apamṛjya yātudhānān apa sarvā arāyyaḥ |
apāmārga tvayā vayaṃ sarvaṃ tad apa mṛjmahe ||8||



uto asy abandhukṛd uto asi nu jāmikṛt |
uto kṛtyākṛtaḥ prajāṃ nadam ivā chindhi vārṣikam ||1||

brāhmaṇena paryuktāsi kaṇvena nārṣadena |
senevaiṣi tviṣīmatī na tatra bhayam asti yatra prāpnoṣy oṣadhe ||2||

agram eṣy oṣadhīnāṃ jyotiṣevābhidīpayan |
uta trātāsi pākasyātho hantāsi rakṣasaḥ ||3||

yad ado devā asurāṃs tvayāgre nirakurvata |
tatas tvam adhy oṣadhe 'pāmārgo ajāyathāḥ ||4||

vibhindatī śataśākhā vibhindan nāma te pitā |
pratyag vi bhindhi tvaṃ taṃ yo asmāṃ abhidāsati ||5||

asad bhūmyāḥ sam abhavat tad yām eti mahad vyacaḥ |
tad vai tato vidhūpāyat pratyak kartāram ṛchatu ||6||

pratyaṅ hi saṃbabhūvitha pratīcīnaphalas tvam |
sarvān mac chapathām adhi varīyo yāvayā vadham ||7||

śatena mā pari pāhi sahasreṇābhi rakṣā mā |
indras te vīrudhāṃ pata ugra ojmānam ā dadhat ||8||


ā paśyati prati paśyati parā paśyati paśyati |
divam antarikṣam ād bhūmiṃ sarvaṃ tad devi paśyati ||1||

tisro divas tisraḥ pṛthivīḥ ṣaṭ cemāḥ pradiśāḥ pṛthak |
tvayāhaṃ sarvā bhūtāni paśyāni devy oṣadhe ||2||

divyasya suparṇasya tasya hāsi kanīnikā |
sā bhūmim ā rurohitha vahyaṃ śrāntā vadhūr iva ||3||

tāṃ me sahasrākṣo devo dakṣiṇe hasta ā dadhat |
tayāhaṃ sarvaṃ paśyāmi yaś ca śūdra utāryaḥ ||4||

āviṣ kṛṇuṣva rūpāni mātmānam apa gūhathāḥ |
atho sahasracakṣo tvaṃ prati paśyāḥ kimīdinaḥ ||5||

darśaya mā yātudhānān darśaya yātudhānyaḥ |
piśācānt sarvān darśayeti tvā rabha oṣadhe ||6||

kaśyapasya cakṣur asi śunyāś ca caturakṣyāḥ |
vīdhre sūryam iva sarpantaṃ mā piśācaṃ tiras karaḥ ||7||

ud agrabhaṃ paripāṇād yātudhānaṃ kimīdinam |
tenāhaṃ sarvaṃ paśyāmy uta śūdram utāryam ||8||

yo antarikṣeṇa patati divam yaś ca atisarpati |
bhūmiṃ yo manyate nāthaṃ taṃ piśācam pra darśaya ||9||



ā gāvo agmann uta bhadram akrant sīdantu goṣṭhe raṇayantv asme |
prajāvatīḥ pururūpā iha syur indrāya pūrvīr uṣaso duhānāḥ ||1||

indro yajvane gṛṇate ca śikṣata uped dadāti na svaṃ muṣāyati |
bhūyobhūyo rayim id asya vardhayann abhinne khilye ni dadhāti devayum ||2||

na tā naśanti na dabhāti taskaro nāsām āmitro vyathir ā dadharṣati |
devāṃś ca yābhir yajate dadāti ca jyog it tābhiḥ sacate gopatiḥ saha ||3||

na tā arvā reṇukakāṭo 'śnute na saṃskṛtatram upa yanti tā abhi |
urugāyam abhayaṃ tasya tā anu gāvo martasya vi caranti yajvanaḥ ||4||

gāvo bhago gāva indro ma ichād gāva somasya prathamasya bhakṣaḥ |
imā yā gāvaḥ sa janāsa indra ichāmi hṛdā manasā cid indram ||5||

yūyaṃ gāvo medayatha kṛśaṃ cid aśrīraṃ cit kṛṇuthā supratīkam |
bhadraṃ gṛhaṃ kṛṇutha bhadravāco bṛhad vo vaya ucyate sabhāsu ||6||

prajāvatīḥ sūyavase ruśantīḥ śuddhā apaḥ suprapāṇe pibantīḥ |
mā va stena īśata māghaśaṃsaḥ pari vo rudrasya hetir vṛṇaktu ||7||



imam indra vardhaya kṣatriyaṃ me imaṃ viśām ekavṛṣaṃ kṛṇu tvam |
nir amitrān akṣṇuhy asya sarvāṃs tān randhayāsmā ahamuttareṣu ||1||

emaṃ bhaja grāme aśveṣu goṣu niṣ ṭaṃ bhaja yo amitro asya |
varṣma kṣatrāṇām ayam astu rājendra śatruṃ randhaya sarvam asmai ||2||

ayam astu dhanapatir dhanānām ayaṃ viśāṃ viśpatir astu rājā |
asminn indra mahi varcāṃsi dhehy avarcasaṃ kṛṇuhi śatrum asya ||3||

asmai dyāvāpṛthivī bhūri vāmaṃ duhāthāṃ gharmadughe iva dhenū |
ayaṃ rājā priya indrasya bhūyāt priyo gavām oṣadhīnāṃ paśūnām ||4||

yunajmi ta uttarāvantam indraṃ yena jayanti na parājayante |
yas tvā karad ekavṛṣaṃ janānām uta rājñām uttamaṃ mānavānām ||5||

uttaras tvam adhare te sapatnā ye ke ca rājan pratiśatravas te |
ekavṛṣa indrasakhā jigīvāṃ chatrūyatām ā bharā bhojanāni ||6||

siṃhapratīko viśo addhi sarvā vyāghrapratīko 'va bādhasva śatrūn |
ekavṛṣa indrasakhā jigīvāṃ chatrūyatām ā khidā bhojanāni ||7||



agner manve prathamasya pracetasaḥ pāñcajanyasya bahudhā yam indhate |
viśoviśaḥ praviśivāṃsam īmahe sa no muñcatv aṃhasaḥ ||1||

yathā havyaṃ vahasi jātavedo yathā yajñaṃ kalpayasi prajānan |
evā devebhyaḥ sumatiṃ na ā vaha sa no muñcatv aṃhasaḥ ||2||

yāmanyāmann upayuktaṃ vahiṣṭhaṃ karmaṅkarmann ābhagam agnim īḍe |
rakṣohaṇaṃ yajñavṛdhaṃ ghṛtāhutaṃ sa no muñcatv aṃhasaḥ ||3||

sujātaṃ jātavedasam agniṃ vaiśvānaraṃ vibhum |
havyavāhaṃ havāmahe sa no muñcatv aṃhasaḥ ||4||

yena ṛṣayo balam adyotayan yujā yenāsurāṇām ayuvanta māyāḥ |
yenāgninā paṇīn indro jigāya sa no muñcatv aṃhasaḥ ||5||

yena devā amṛtam anvavindan yenauṣadhīr madhumatīr akṛṇvan |
yena devāḥ svar ābharant sa no muñcatv aṃhasaḥ ||6||

yasyedaṃ pradiśi yad virocate yaj jātaṃ janitavyaṃ ca kevalam |
staumy agniṃ nāthito johavīmi sa no muñcatv aṃhasaḥ ||7||



indrasya manmahe śaśvad id asya manmahe vṛtraghna stomā upa mema āguḥ |
yo dāśuṣaḥ sukṛto havam eti sa no muñcatv aṃhasaḥ ||1||

ya ugrīṇām ugrabāhur yayur yo dānavānāṃ balam āruroja |
yena jitāḥ sindhavo yena gāvaḥ sa no muñcatv aṃhasaḥ ||2||

yaś carṣaṇipro vṛṣabhaḥ svarvid yasmai grāvāṇaḥ pravadanti nṛmṇam |
yasyādhvaraḥ saptahotā madiṣṭhaḥ sa no muñcatv aṃhasaḥ ||3||

yasya vaśāsa ṛṣabhāsa ukṣaṇo yasmai mīyante svaravaḥ svarvide |
yasmai śukraḥ pavate brahmaśumbhitaḥ sa no muñcatv aṃhasaḥ ||4||

yasya juṣṭiṃ sominaḥ kāmayante yaṃ havanta iṣumantaṃ gaviṣṭau |
yasminn arkaḥ śiśriye yasminn ojaḥ sa no muñcatv aṃhasaḥ ||5||

yaḥ prathamaḥ karmakṛtyāya jajñe yasya vīryam prathamasyānubuddham |
yenodyato vajro 'bhyāyatāhiṃ sa no muñcatv aṃhasaḥ ||6||

yaḥ saṃgrāmān nayati saṃ yudhe vaśī yaḥ puṣṭāni saṃsṛjati dvayāni |
staumīndraṃ nāthito johavīmi sa no muñcatv aṃhasaḥ ||7||



vāyoḥ savitur vidathāni manmahe yāv ātmanvad viśatho yau ca rakṣathaḥ |
yau viśvasya paribhū babhūvathus tau no muñcatam aṃhasaḥ ||1||

yayoḥ saṃkhyātā varimā pārhivāni yābhyāṃ rajo yupitam antarikṣe |
yayoḥ prāyaṃ nānv ānaśe kaś cana tau no muñcatam aṃhasaḥ ||2||

tava vrate ni viśante janāsas tvayy udite prerate citrabhāno |
yuvaṃ vāyo savitā ca bhuvanāni rakṣathas tau no muñcatam aṃhasaḥ ||3||

apeto vāyo savitā ca duṣkṛtam apa rakṣāṃsi śimidāṃ ca sedhatam |
saṃ hy ūrjayā sṛjathaḥ saṃ balena tau no muñcatam aṃhasaḥ ||4||

rayiṃ me poṣaṃ savitota vāyus tanū dakṣam ā suvatāṃ suśevam |
ayakṣmatātiṃ maha iha dhattaṃ tau no muñcatam aṃhasaḥ ||5||

pra sumatiṃ savitar vāya ūtaye mahasvantaṃ matsaraṃ mādayāthaḥ |
arvāg vāmasya pravato ni yachataṃ tau no muñcatam aṃhasaḥ ||6||

upa śreṣṭhā na āśiṣo devayor dhāmann asthiran |
staumi devaṃ savitāraṃ ca vāyuṃ tau no muñcantv aṃhasaḥ ||7||



manve vāṃ dyāvāpṛthivī subhojasau sacetasau ye aprathethām amitā yojanāni |
pratiṣṭhe hy abhavataṃ vasūnāṃ te no muñcatam aṃhasaḥ ||1||

pratiṣṭhe hy abhavataṃ vasūnāṃ pravṛddhe devī subhage urūcī |
dyāvāpṛthivī bhavataṃ me syone te no muñcatam aṃhasaḥ ||2||

asantāpe sutapasau huve 'ham urvī gambhīre kavibhir namasye |
dyāvāpṛthivī bhavataṃ me syone te no muñcatam aṃhasaḥ ||3||

ye amṛtaṃ bibhṛtho ye havīṃṣi ye srotyā bibhṛtho ye manuṣyān |
dyāvāpṛthivī bhavataṃ me syone te no muñcatam aṃhasaḥ ||4||

ye usriyā bibhṛtho ye vanaspatīn yayor vāṃ viśvā bhuvanāny antaḥ |
dyāvāpṛthivī bhavataṃ me syone te no muñcatam aṃhasaḥ ||5||

ye kīlālena tarpayatho ye ghṛtena yābhyām ṛte na kiṃ cana śaknuvanti |
dyāvāpṛthivī bhavataṃ me syone te no muñcatam aṃhasaḥ ||6||

yan medam abhiśocati yenayena vā kṛtaṃ pauruṣeyān na daivāt |
staumi dyāvāpṛthivī nāthito johavīmi te no muñcatam aṃhasaḥ ||7||



marutāṃ manve adhi me bruvantu premaṃ vājaṃ vājasāte avantu |
āśūn iva suyamān ahva ūtaye te no muñcantv aṃhasaḥ ||1||

utsam akṣitaṃ vyacanti ye sadā ya āsiñcanti rasam oṣadhīṣu |
puro dadhe marutaḥ pṛśnimātṝṃs te no muñcantv aṃhasaḥ ||2||
payo dhenūnāṃ rasam oṣadhīnāṃ javam arvatāṃ kavayo ya invatha |
śagmā bhavantu maruto naḥ syonās te no muñcantv aṃhasaḥ ||3||

apaḥ samudrād divam ud vahanti divas pṛthivīm abhi ye sṛjanti |
ye adbhir īśānā marutaś caranti te no muñcantv aṃhasaḥ ||4||

ye kīlālena tarpayanti ye ghṛtena ye vā vayo medasā saṃsṛjanti |
ye adbhir īśānā maruto varṣayanti te no muñcantv aṃhasaḥ ||5||

yadīd idaṃ maruto mārutena yadi devā daivyenedṛg āra |
yūyam īśidhve vasavas tasya niṣkṛtes te no muñcantv aṃhasaḥ ||6||

tigmam anīkam viditaṃ sahasvan mārutaṃ śardhaḥ pṛtanāsūgram |
staumi maruto nāthito johavīmi te no muñcantv aṃhasaḥ ||7||



bhavāśarvau manve vāṃ tasya vittaṃ yayor vām idaṃ pradiśi yad virocate |
yāv asyeśāthe dvipado yau catuṣpadas tau no muñcatam aṃhasaḥ ||1||

yayor abhyabhva uta yad dūre cid yau viditāv iṣubhṛtām asiṣṭhau |
yāv asyeśathe dvipado yau catuṣpadas tau no muñcatam aṃhasaḥ ||2||

sahasrākṣau vṛtrahanā huvehaṃ dūregavyūtī stuvann emy ugrau |
yāv asyeśathe dvipado yau catuṣpadas tau no muñcatam aṃhasaḥ ||3||

yāv ārebhāthe bahu sākam agre pra ced asrāṣṭram abhibhāṃ janeṣu |
yāv asyeśathe dvipado yau catuṣpadas tau no muñcatam aṃhasaḥ ||4||

yayor vadhān nāpapadyate kaś canāntar deveṣūta mānuṣeṣu |
yāv asyeśathe dvipado yau catuṣpadas tau no muñcatam aṃhasaḥ ||5||

yaḥ kṛtyākṛn mūlakṛd yātudhāno ni tasmin dhattaṃ vajram ugrau |
yāv asyeśathe dvipado yau catuṣpadas tau no muñcatam aṃhasaḥ ||6||

adhi no brūtaṃ pṛtanāsūgrau saṃ vajreṇa sṛjataṃ yaḥ kimīdī |
staumi bhavāśarvau nāthito johavīmi tau no muñcatam aṃhasaḥ ||7||



manve vāṃ mitrāvaruṇāv ṛtāvṛdhau sacetasau druhvaṇo yau nudethe |
pra satyāvānam avatho bhareṣu tau no muñcatam aṃhasaḥ ||1||

sacetasau druhvaṇo yau nudethe pra satyāvānam avatho bhareṣu |
yau gachatho nṛcakṣasau babhruṇā sutaṃ tau no muñcatam aṃhasaḥ ||2||

yāv aṅgirasam avatho yāv agastiṃ mitrāvaruṇā jamadagnim attrim |
yau kaśyapam avatho yau vasiṣṭhaṃ tau no muñcatam aṃhasaḥ ||3||

yau śyāvāśvam avatho vādhryaśvaṃ mitrāvaruṇā purumīḍham attrim |
yau vimadam avatho saptavadhriṃ tau no muñcatam aṃhasaḥ ||4||

yau bharadvājam avatho yau gaviṣṭhiraṃ viśvāmitraṃ varuṇa mitra kutsam |
yau kakṣīvantam avatho prota kaṇvaṃ tau no muñcatam aṃhasaḥ ||5||

yau medhātithim avatho yau triśokaṃ mitrāvaruṇāv uśanām kāvyaṃ yau |
yau gotamam avatho prota mugdalaṃ tau no muñcatam aṃhasaḥ ||6||

yayo rathaḥ satyavartma rjuraśmir mithuyā carantam abhiyāti dūṣayan |
staumi mitrāvaruṇau nāthito johavīmi tau no muñcatam aṃhasaḥ ||7||



ahaṃ rudrebhir vasubhiś carāmy aham ādityair uta viśvadevaiḥ |
ahaṃ mitrāvarunobhā bibharmy aham indrāgnī aham aśvinobhā ||1||

ahaṃ rāṣṭrī saṃgamanī vasūnāṃ cikituṣī prathamā yajñiyānām |
tāṃ mā devā vy adadhuḥ purutrā bhūristhātrāṃ bhūry āveśayantaḥ ||2||

aham eva svayam idaṃ vadāmi juṣṭaṃ devānām uta mānuṣāṇām |
yaṃ kāmaye tantam ugraṃ kṛṇomi taṃ brahmāṇaṃ tam ṛṣiṃ taṃ sumedhām ||3||

mayā so 'nnam atti yo vipaśyati yaḥ prāṇati ya īm śṛṇoty uktam |
amantavo māṃ ta upa kṣiyanti śrudhi śruta śruddheyaṃ te vadāmi ||4||

ahaṃ rudrāya dhanur ā tanomi brahmadviṣe śarave hantavā u |
ahaṃ janāya samadaṃ kṛṇomi aham dyāvāpṛthivī ā viveśa ||5||

ahaṃ somam āhanasaṃ bibharmy ahaṃ tvaṣṭāram uta pūṣaṇaṃ bhagam |
ahaṃ dadhāmi draviṇā haviṣmate suprāvyā yajamānāya sunvate ||6||

ahaṃ suve pitaram asya mūrdhan mama yonir apsv antaḥ samudre |
tato vi tiṣṭhe bhuvanāni viśvotāmūṃ dyāṃ varṣmaṇopa spṛśāmi ||7||

aham eva vātaiva pra vāmy ārabhamāṇā bhuvanāni viśvā |
paro divā para enā pṛthivyaitāvatī mahimnā saṃ babhūva ||8||



tvayā manyo saratham ārujanto harṣamāṇā hṛṣitāso marutvan |
tigmeṣava āyudhā saṃśiśānā upa pra yantu naro agnirūpāḥ ||1||

agnir iva manyo tviṣitaḥ sahasva senānīr naḥ sahure hūta edhi |
hatvāya śatrūn vi bhajasva veda ojo mimāno vi mṛdho nudasva ||2||

sahasva manyo abhimātim asmai rujan mṛṇan pramṛṇan prehi śatrūn |
ugraṃ te pājo nanv ā rurudhre vaśī vaśaṃ nayāsā ekaja tvam ||3||

eko bahūnām asi manya īḍitā viśaṃviśam yuddhāya saṃ śiśādhi |
akṛttaruk tvayā yujā vayaṃ dyumantaṃ ghoṣam vijayāya kṛṇmasi ||4||

vijeṣakṛd indra ivānavabravo 'smākaṃ manyo adhipā bhaveha |
priyaṃ te nāma sahure gṛṇīmasi vidmā tam utsaṃ yata ābabhūtha ||5||

ābhūtyā sahajā vajra sāyaka saho bibharṣi sahabhūta uttaram |
kratvā no manyo saha medy edhi mahādhanasya puruhūta saṃsṛji ||6||

saṃsṛṣṭaṃ dhanam ubhayaṃ samākṛtam asmabhyaṃ dhattāṃ varuṇaś ca manyuḥ |
bhiyo dadhānā hṛdayeṣu śatravaḥ parājitāso apa ni layantām ||7||



yas te manyo 'vidhad vajra sāyaka saha ojaḥ puṣyati viśvam ānuṣak |
sāhyāma dāsam āryaṃ tvayā yujā vayaṃ sahaskṛtena sahasā sahasvatā ||1||

manyur indro manyur evāsa devo manyur hotā varuṇo jātavedāḥ |
manyuṃ viśa īḍate mānuṣīr yāḥ pahi no manyo tapasā sajoṣāḥ ||2||

abhīhi manyo tavasas tavīyān tapasā yujā vi jahi śatrūn |
amitrahā vṛtrahā dasyuhā ca viśvā vasūny ā bharā tvaṃ naḥ ||3||

tvaṃ hi manyo abhibhūtyojāḥ svayaṃbhūr bhāmo abhimātiṣāhaḥ |
viśvacarṣaṇiḥ sahuriḥ sahīyān asmāsv ojaḥ pṛtanāsu dhehi ||4||

abhāgaḥ sann apa pareto asmi tava kratvā taviṣasya pracetaḥ |
taṃ tvā manyo akratur jihīḍāhaṃ svā tanūr baladāvā na ehi ||5||

ayaṃ te asmy upa na ehy arvāṅ pratīcīnaḥ sahure viśvadāvan |
manyo vajrinn abhi na ā vavṛtsva hanāva dasyūṃr uta bodhy āpeḥ ||6||

abhi prehi dakṣiṇato bhavā no 'dhā vṛtrāṇi jaṅghanāva bhūri |
juhomi te dharuṇaṃ madhvo agram ubhāv upāṃśu prathamā pibāva ||7||



apa naḥ śośucad agham agne śuśugdhy ā rayim |
apa naḥ śośucad agham ||1||

sukṣetriyā sugātuyā vasūyā ca yajāmahe |
apa naḥ śośucad agham ||2||

pra yad bhandiṣṭha eṣāṃ prāsmākāsaś ca sūrayaḥ |
apa naḥ śośucad agham ||3||

pra yat te agne sūrayo jāyemahi pra te vayam |
apa naḥ śośucad agham ||4||

pra yad agneḥ sahasvato viśvato yanti bhānavaḥ |
apa naḥ śośucad agham ||5||

tvaṃ hi viśvatomukha viśvataḥ paribhūr asi |
apa naḥ śośucad agham ||6||

dviṣo no viśvatomukhāti nāveva pāraya |
apa naḥ śośucad agham ||7||

sa naḥ sindhum iva nāvāti parṣa svastaye |
apa naḥ śośucad agham ||8||



brahmāsya śīrṣaṃ bṛhad asya pṛṣṭhaṃ vāmadevyam udaram odanasya |
chandāṃsi pakṣau mukham asya satyaṃ viṣṭārī jātas tapaso'dhi yajñaḥ ||1||

anasthāḥ pūtāḥ pavanena śuddhāḥ śucayaḥ śucim api yanti lokam |
naiṣāṃ śiśnaṃ pra dahati jātavedāḥ svarge loke bahu straiṇam eṣām ||2||

viṣṭāriṇam odanaṃ ye pacanti nainān avartiḥ sacate kadā cana |
āste yama upa yāti devānt saṃ gandharvair madate somyebhiḥ ||3||

viṣṭāriṇam odanam ye pacanti nainān yamaḥ pari muṣṇāti retaḥ |
rathī ha bhūtvā rathayāna īyate pakṣī ha bhūtvāti divaḥ sam eti ||4||

eṣa yajñānāṃ vitato vahiṣṭho viṣṭāriṇaṃ paktvā divam ā viveśa |
āṇḍīkaṃ kumudaṃ saṃ tanoti bisaṃ śālūkaṃ śaphako mulālī |
etās tvā dhārā upa yantu sarvāḥ svarge loke madhumat pinvamānā upa tvā tiṣṭhantu puṣkariṇīḥ samantāḥ ||5||

ghṛtahradā madhukūlāḥ surodakāḥ kṣīreṇa pūrṇā udakena dadhnā |
etās tvā dhārā upa yantu sarvāḥ svarge loke madhumat pinvamānā upa tvā tiṣṭhantu puṣkariṇīḥ samantāḥ ||6||

caturaḥ kumbhāṃś caturdhā dadāmi kṣīreṇa pūrnāṃ udakena dadhnā |
etās tvā dhārā upa yantu sarvāḥ svarge loke madhumat pinvamānā upa tvā tiṣṭhantu puṣkariṇīḥ samantāḥ ||7||

imam odanaṃ ni dadhe brāhmaṇeṣu viṣṭāriṇaṃ lokajitaṃ svargam |
sa me mā kṣeṣṭa svadhayā pinvamāno viśvarūpā dhenuḥ kāmadughā me astu ||8||



yam odanaṃ prathamajā ṛtasya prajāpatis tapasā brahmaṇe 'pacat |
yo lokānāṃ vidhṛtir nābhireṣāt tenaudanenāti tarāṇi mṛtyum ||1||

yenātaran bhūtakṛto 'ti mṛtyuṃ yam anvavindan tapasā śrameṇa |
yaṃ papāca brahmaṇe brahma pūrvaṃ tenaudanenāti tarāṇi mṛtyum ||2||

yo dādhāra pṛthivīṃ viśvabhojasaṃ yo antarikṣam āpṛṇād rasena |
yo astabhnād divam ūrdhvo mahimnā tenaudanenāti tarāṇi mṛtyum ||3||

yasmān māsā nirmitās triṃśadarāḥ saṃvatsaro yasmān nirmito dvādaśāraḥ |
ahorātrā yaṃ pariyanto nāpus tenaudanenāti tarāṇi mṛtyum ||4||

yaḥ prāṇadaḥ prāṇadavān babhūva yasmai lokā ghṛtavantaḥ kṣaranti |
jyotiṣmatīḥ pradiśo yasya sarvās tenaudanenāti tarāṇi mṛtyum ||5||

yasmāt pakvād amṛtaṃ saṃbabhūva yo gāyatryā adhipatir babhūva |
yasmin vedā nihitā viśvarūpās tenaudanenāti tarāṇi mṛtyum ||6||

ava bādhe dviṣantaṃ devapīyuṃ sapatnā ye me 'pa te bhavantu |
brahmaudanaṃ viśvajitaṃ pacāmi śṛṇvantu me śraddadhānasya devāḥ ||7||



tānt satyaujāḥ pra dahatv agnir vaiśvānaro vṛṣā |
yo no durasyād dipsāc cātho yo no arātiyāt ||1||

yo no dipsād adipsato dipsato yaś ca dipsati |
vaiśvānarasya daṃṣṭrayor agner api dadhāmi tam ||2||

ya āgare mṛgayante pratikrośe 'māvāsye |
kravyādo anyān dipsataḥ sarvāṃs tānt sahasā sahe ||3||

sahe piśācānt sahasaiṣāṃ draviṇaṃ dade |
sarvān durasyato hanmi saṃ ma ākūtir ṛdhyatām ||4||

ye devās tena hāsante sūryeṇa mimate javam |
nadīṣu parvateṣu ye saṃ taiḥ paśubhir vide ||5||

tapano asmi piśācānāṃ vyāghro gomatām iva |
śvānaḥ siṃham iva dṛṣṭvā te na vindante nyañcanam ||6||

na piśācaiḥ saṃ śaknomi na stenaiḥ na vanargubhiḥ |
piśācās tasmān naśyanti yam ahaṃ grāmam āviśe ||7||

yaṃ grāmam āviśata idam ugraṃ saho mama |
piśācās tasmān naśyanti na pāpam upa jānate ||8||

ye mā krodhayanti lapitā hastinaṃ maśakā iva |
tān ahaṃ manye durhitān jane alpaśayūn iva ||9||

4,36.10a abhi taṃ nirṛtir dhattām aśvam iva aśvābhidhānyā |
4,36.10c malvo yo mahyaṃ krudhyati sa u pāśān na mucyate ||10||



tvayā pūrvam atharvāṇo jaghnū rakṣāṃsy oṣadhe |
tvayā jaghāna kaśyapas tvayā kaṇvo agastyaḥ ||1||

tvayā vayam apsaraso gandharvāṃs cātayāmahe |
ajaśṛṅgy aja rakṣaḥ sarvān gandhena nāśaya ||2||

nadīṃ yantv apsaraso 'pāṃ tāram avaśvasam |
gulgulūḥ pīlā nalady aukṣagandhiḥ pramandanī |
tat paretāpsarasaḥ pratibuddhā abhūtana ||3||

yatrāśvatthā nyagrodhā mahāvṛkṣāḥ śikhaṇḍinaḥ |
tat paretāpsarasaḥ pratibuddhā abhūtana ||4||

yatra vaḥ preṅkhā haritā arjunā uta yatrāghātāḥ karkaryaḥ saṃvadanti |
tat paretāpsarasaḥ pratibuddhā abhūtana ||5||

eyam agann oṣadhīnāṃ vīrudhām vīryāvatī |
ajaśṛṅgy arāṭakī tīkṣṇaśṛṅgī vyṛṣatu ||6||

ānṛtyataḥ śikhaṇḍino gandharvasyāpsarāpateḥ |
bhinadmi muṣkāv api yāmi śepaḥ ||7||

bhīmā indrasya hetayaḥ śataṃ ṛṣṭīr ayasmayīḥ |
tābhir haviradān gandharvān avakādān vyṛṣatu ||8||

bhīmā indrasya hetayaḥ śataṃ ṛṣṭīr hiraṇyayīḥ |
tābhir haviradān gandharvān avakādān vyṛṣatu ||9||
4,37.10a avakādān abhiśocān apsu jyotaya māmakān |
4,37.10c piśācānt sarvān oṣadhe pra mṛṇīhi sahasva ca ||10||

4,37.11a śvevaikaḥ kapir ivaikaḥ kumāraḥ sarvakeśakaḥ |
4,37.11c priyo dṛśa iva bhūtvā gandharvaḥ sacate striyas |
4,37.11e tam ito nāśayāmasi brahmaṇā vīryāvatā ||11||

4,37.12a jāyā id vo apsaraso gandharvāḥ patayo yuyam |
4,37.12c apa dhāvatāmartyā martyān mā sacadhvam ||12||


udbhindatīṃ saṃjayantīm apsarāṃ sādhudevinīm |
glahe kṛtāni kṛṇvānām apsarāṃ tām iha huve ||1||
vicinvatīm ākirantīm apsarāṃ sādhudevinīm |
glahe kṛtāni gṛhṇānām apsarāṃ tām iha huve ||2||

yāyaiḥ parinṛtyaty ādadānā kṛtaṃ glahāt |
sā naḥ kṛtāni sīṣatī prahām āpnotu māyayā |
sā naḥ payasvaty aitu mā no jaiṣur idaṃ dhanam ||3||

yā akṣeṣu pramodante śucaṃ krodhaṃ ca bibhratī |
ānandinīṃ pramodinīm apsarāṃ tām iha huve ||4||

sūryasya raśmīn anu yāḥ sañcaranti marīcīr vā yā anusañcaranti |
yāsām ṛṣabho dūrato vājinīvānt sadyaḥ sarvān lokān paryeti rakṣan |
sa na aitu homam imaṃ jusāṇo 'ntarikṣeṇa saha vājinīvān ||5||

antarikṣena saha vājinīvan karkīṃ vatsām iha rakṣa vājin |
ime te stokā bahulā ehy arvāṅ iyaṃ te karkīha te mano 'stu ||6||

antarikṣeṇa saha vājinīvan karkīṃ vatsām iha rakṣa vājin |
ayaṃ ghāso ayaṃ vraja iha vatsāṃ ni badhnīmaḥ |
yathānāma va īśmahe svāhā ||7||



pṛthivyām agnaye sam anamant sa ārdhnot |
yathā pṛthivyām agnaye samanamann evā mahyaṃ saṃnamaḥ saṃ namantu ||1||

pṛthivī dhenus tasyā agnir vatsaḥ |
sā me 'gninā vatseneṣam ūrjaṃ kāmaṃ duhām |
āyuḥ prathamaṃ prajāṃ poṣaṃ rayiṃ svāhā ||2||

antarikṣe vāyave sam anamant sa ārdhnot |
yathāntarikṣe vāyave samanamann evā mahyaṃ saṃnamaḥ saṃ namantu ||3||

antarikṣaṃ dhenus tasyā vatsaḥ |
sā me vāyunā vatseneṣam ūrjaṃ kāmaṃ duhām |
āyuḥ prathamaṃ prajāṃ poṣaṃ rayiṃ svāhā ||4||

divyādityāya sam anamant sa ārdhnot |
yathā divyādityāya samanamann evā mahyaṃ saṃnamaḥ saṃ namantu ||5||

dyaur dhenus tasyā ādityo vatsaḥ |
sā ma ādityena vatseneṣam ūrjaṃ kāmaṃ duhām |
āyuḥ prathamaṃ prajāṃ poṣaṃ rayiṃ svāhā ||6||

dikṣu candrāya sam anamant sa ārdhnot |
yathā dikṣu candrāya samanamann evā mahyaṃ saṃnamaḥ saṃ namantu ||7||

diśo dhenavas tāsāṃ candro vatsaḥ |
tā me candreṇa vatseneṣam ūrjaṃ kāmaṃ duhām āyuḥ prathamaṃ prajāṃ posaṃ rayiṃ svāhā ||8||

agnāv agniś carati praviṣṭa ṛṣīṇām putro abhiśastipā u |
namaskāreṇa namasā te juhomi mā devānāṃ mithuyā karma bhāgam ||9||

4,39.10a hṛdā pūtam manasā jātavedo viśvāni deva vayunāni vidvān |
4,39.10c saptāsyāni tava jātavedas tebhyo juhomi sa juṣasva havyam ||10||



ye purastāj juhvati jātavedaḥ prācyā diśo 'bhidāsanty asmān |
agnim ṛtvā te parāñco vyathantāṃ pratyag enān pratisareṇa hanmi ||1||

ye dakṣiṇato juhvati jātavedo dakṣiṇāyā diśo 'bhidāsanty asmān |
yamaṃ ṛtvā te parāñco vyathantāṃ pratyag enā pratisareṇa hanmi ||2||

ye paścāj juhvati jātavedaḥ pratīcyā diśo 'bhidāsanty asmān |
varuṇam ṛtvā te parāñco vyathantāṃ pratyag enān pratisareṇa hanmi ||3||

ya uttarato juhvati jātaveda udīcyā diśo 'bhidāsanty asmān |
somam ṛtvā te parāñco vyathantāṃ pratyag enān pratisareṇa hanmi ||4||

ye 'dhastāj juhvati jātaveda udīcyā diśo 'bhidāsanty asmān |
bhūmim ṛtvā te parāñco vyathantāṃ pratyag enān pratisareṇa hanmi ||5||

ye 'ntarikṣāj juhvati jātavedo vyadhvāyā diśo 'bhidāsanty asmān |
vāyum ṛtvā te parāñco vyathantāṃ pratyag enān pratisareṇa hanmi ||6||

ya upariṣṭāj juhvati jātaveda ūrdhvāyā diśo 'bhidāsanty asmān |
sūryam ṛtvā te parāñco vyathantāṃ pratyag enān pratisareṇa hanmi ||7||

ye diśām antardeśebhyo juhvati jātavedaḥ sarvābhyo digbhyo 'bhidāsanti asmān |
brahma rtvā te parāñco vyathantāṃ pratyag enān pratisareṇa hanmi ||8||



ṛdhaṅmantro yoniṃ ya ābabhūvāmṛtāsur vardhamānaḥ sujanmā |
adabdhāsur bhrājamāno 'heva trito dhartā dādhāra trīṇi ||1||

ā yo dharmāṇi prathamaḥ sasāda tato vapūṃṣi kṛṇuṣe purūṇi |
dhāsyur yoniṃ prathama ā viveśā yo vācam anuditāṃ ciketa ||2||

yas te śokāya tanvaṃ rireca kṣarad dhiraṇyaṃ śucayo 'nu svāḥ |
atrā dadhete amṛtāni nāmāsme vastrāṇi viśa erayantām ||3||

pra yad ete prataraṃ pūrvyaṃ guḥ sadaḥsada ātiṣṭhanto ajuryam |
kaviḥ śuṣasya mātarā rihāṇe jāmyai dhuryaṃ patim erayethām ||4||

tad ū ṣu te mahat pṛthujman namaḥ kaviḥ kāvyenā kṛṇomi |
yat samyañcāv abhiyantāv abhi kṣām atrā mahī rodhacakre vāvṛdhete ||5||

sapta maryādāḥ kavayas tatakṣus tāsām id ekām abhy aṃhuro gāt |
āyor ha skambha upamasya nīḍe pathāṃ visarge dharuṇeṣu tasthau ||6||

utāmṛtāsur vrata emi kṛnvann asur ātmā tanvas tat sumadguḥ |
uta vā śakro ratnaṃ dadhāty ūrjayā vā yat sacate havirdāḥ ||7||
uta putraḥ pitaraṃ kṣatram īḍe jyeṣṭhaṃ maryādam ahvayant svastaye |
darśan nu tā varuṇa yās te viṣṭhā āvarvratataḥ kṛṇavo vapūṃṣi ||8||

ardham ardhena payasā pṛṇakṣy ardhena śuṣma vardhase amura |
aviṃ vṛdhāma śagmiyaṃ sakhāyaṃ varuṇaṃ putram adityā iṣiram |
kaviśastāny asmai vapūṃṣy avocāma rodasī satyavācā ||9||



tad id āsa bhuvaneṣu jyeṣṭham yato yajña ugras tveṣanṛmṇaḥ |
sadyo jajñāno ni riṇāti śatrūn anu yad enaṃ madanti viśva ūmāḥ ||1||

vavṛdhānaḥ śavasā bhūryojāḥ śatrur dāsāya bhiyasaṃ dadhāti |
avyanac ca vyanac ca sasni saṃ te navanta prabhṛtā madeṣu ||2||

tve kratum api pṛñcanti bhūri dvir yad ete trir bhavanty ūmāḥ |
svadoḥ svādīyaḥ svādunā sṛjā sam adaḥ su madhu madhunābhi yodhīḥ ||3||

yadi cin nu tvā dhanā jayantaṃ raṇeraṇe anumadanti viprāḥ |
ojīyaḥ śuṣmint sthiram ā tanuṣva mā tvā dabhan durevāsaḥ kaśokāḥ ||4||

tvayā vayaṃ śāśadmahe raṇeṣu prapaśyanto yudhenyāni bhūri |
codayāmi ta āyudhā vacobhiḥ saṃ te śiśāmi brahmaṇā vayāṃsi ||5||

ni tad dadhiṣe 'vare pare ca yasminn āvithāvasā duroṇe |
ā sthāpayata mātaraṃ jigatnum ata invata karvarāṇi bhūri ||6||

stuṣva varṣman puruvartmānaṃ sam ṛbhvāṇam inatamam āptam āptyānām |
ā darśati śavasā bhūryojāḥ pra sakṣati pratimānaṃ pṛthivyāḥ ||7||

imā brahma bṛhaddivaḥ kṛṇavad indrāya śūṣam agriyaḥ svarṣāḥ |
maho gotrasya kṣayati svarājā turaś cid viśvam arṇavat tapasvān ||8||

evā mahān bṛhaddivo atharvāvocat svāṃ tanvam indram eva |
svasārau mātaribhvarī aripre hinvanti caine śavasā vardhayanti ca ||9||



mamāgne varco vihaveṣv astu vayaṃ tvendhānās tanvam puṣema |
mahyaṃ namantāṃ pradiśaś catasras tvayādhyakṣeṇa pṛtanā jayema ||1||

agne manyuṃ pratinudan pareṣāṃ tvaṃ no gopāḥ pari pāhi viśvataḥ |
apāñco yantu nivatā durasyavo 'maiṣāṃ cittaṃ prabudhāṃ vi neśat ||2||

mama devā vihave santu sarva indravanto maruto viṣṇur agniḥ |
mamāntarikṣam urulokam astu mahyaṃ vātaḥ pavatāṃ kāmāyāsmai ||3||

mahyaṃ yajantāṃ mama yānīṣṭākūtiḥ satyā manaso me astu |
eno mā ni gāṃ katamac canāhaṃ viśve devā abhi rakṣantu meha ||4||

mayi devā draviṇam ā yajantāṃ mayi āśīr astu mayi devahūtiḥ |
daivāḥ hotāraḥ saniṣan na etad ariṣṭāḥ syāma tanvā suvīrāḥ ||5||

daivīḥ ṣaḍ urvīr uru naḥ kṛṇota viśve devāsa iha mādayadhvam |
mā no vidad abhibhā mo aśastir mā no vidad vṛjinā dveṣyā yā ||6||

tisro devīr mahi naḥ śarma yachata prajāyai nas tanve yac ca puṣṭam |
mā hāsmahi prajayā mā tanūbhir mā radhāma dviṣate soma rājan ||7||

uruvyacā no mahiṣaḥ śarma yachatv asmin have puruhūtaḥ purukṣu |
sa naḥ prajāyai haryaśva mṛḍendra mā no rīriṣo mā parā dāḥ ||8||

dhātā vidhātā bhuvanasya yas patir devaḥ savitābhimātiṣāhaḥ |
ādityā rudrā aśvinobhā devāḥ pāntu yajamānaṃ nirṛthāt ||9||

5,3.10a ye naḥ sapatnā apa te bhavantv indrāgnibhyām ava bādhāmaha enān |
5,3.10c ādityā rudrā uparispṛśo no ugraṃ cettāram adhirājam akrata ||10||

5,3.11a arvāñcam indram amuto havāmahe yo gojid dhanajid aśvajid yaḥ |
5,3.11c imaṃ no yajñaṃ vihave śṛṇotv asmākam abhūr haryaśva medī ||11||



yo giriṣv ajāyathā vīrudhāṃ balavattamaḥ |
kuṣṭhehi takmanāśana takmānaṃ nāśayann itaḥ ||1||

suparṇasuvane girau jātaṃ himavatas pari |
dhanair abhi śrutvā yanti vidur hi takmanāśanam ||2||

aśvattho devasadanas tṛtīyasyām ito divi |
tatrāmṛtasya cakṣaṇaṃ devāḥ kuṣṭham avanvata ||3||

hiraṇyayī naur acarad dhiraṇyabandhanā divi |
tatrāmṛtasya puṣpaṃ devāḥ kuṣṭham avanvata ||4||

hiraṇyayāḥ panthāna āsann aritrāṇi hiraṇyayā |
nāvo hiraṇyayīr āsan yābhiḥ kuṣṭhaṃ nirāvahan ||5||

imaṃ me kuṣṭha pūruṣaṃ tam ā vaha taṃ niṣ kuru |
tam u me agadaṃ kṛdhi ||6||

devebhyo adhi jāto 'si somasyāsi sakhā hitaḥ |
sa prāṇāya vyānāya cakṣuṣe me asmai mṛḍa ||7||

udaṅ jāto himavataḥ sa prācyāṃ nīyase janam |
tatra kuṣṭhasya nāmāny uttamāni vi bhejire ||8||

uttamo nāma kuṣṭhasy uttamo nāma te pitā |
yakṣmaṃ ca sarvaṃ nāśaya takmānaṃ cārasaṃ kṛdhi ||9||

5,4.10a śīrṣāmayam upahatyām akṣyos tanvo rapaḥ |
5,4.10c kuṣṭhas tat sarvaṃ niṣ karad daivaṃ samaha vṛṣṇyam ||10||



rātrī mātā nabhaḥ pitāryamā te pitāmahaḥ |
silācī nāma vā asi sā devānām asi svasā ||1||

yas tvā pibati jīvati trāyase puruṣaṃ tvam |
bhartrī hi śaśvatām asi janānāṃ ca nyañcanī ||2||

vṛkṣaṃvṛkṣam ā rohasi vṛṣaṇyantīva kanyalā |
jayantī pratyātiṣṭhantī sparaṇī nāma vā asi ||3||

yad daṇḍena yad iṣvā yad vārur harasā kṛtam |
tasya tvam asi niṣkṛtiḥ semaṃ niṣ kṛdhi pūruṣam ||4||

bhadrāt plakṣān nis tiṣṭhasy aśvatthāt khadirād dhavāt |
bhadrān nyagrodhāt parṇāt sā na ehy arundhati ||5||

hiraṇyavarṇe subhage sūryavarṇe vapuṣṭame |
rutaṃ gachāsi niṣkṛte niṣkṛtir nāma vā asi ||6||

hiraṇyavarṇe subhage śuṣme lomaśavakṣane |
apām asi svasā lākṣe vāto hātmā babhūva te ||7||

silācī nāma kānīno 'jababhru pitā tava |
aśvo yamasya yaḥ śyāvas tasya hāsnāsy ukṣitā ||8||

aśvasyāsnaḥ saṃpatitā sā vṛkṣāṃ abhi siṣyade |
sarā patatriṇī bhūtvā sā na ehy arundhati ||9||



brahma jajñānaṃ prathamaṃ purastād vi sīmataḥ suruco vena āvaḥ |
sa budhnyā upamā asya viṣṭhāḥ sataś ca yonim asataś ca vi vaḥ ||1||

anāptā ye vaḥ prathamā yāni karmāṇi cakrire |
vīrān no atra mā dabhan tad va etat puro dadhe ||2||

sahasradhāra eva te sam asvaran divo nāke madhujihvā asaścataḥ |
tasya spaśo na ni miṣanti bhūrṇayaḥ padepade pāśinaḥ santi setave ||3||

pary ū ṣu pra dhanvā vājasātaye pari vṛtrāṇi sakṣaṇiḥ |
dviṣas tad adhy arṇaveneyase sanisraso nāmāsi trayodaśo māsa indrasya gṛhaḥ ||4||

nv etenārātsīr asau svāhā |
tigmāyudhau tigmahetī suśevau somārudrāv iha su mṛḍataṃ naḥ ||5||

avaitenārātsīr asau svāhā |
tigmāyudhau tigmahetī suśevau somārudrāv iha su mṛḍataṃ naḥ ||6||

apaitenārātsīr asau svāhā |
tigmāyudhau tigmahetī suśevau somārudrāv iha su mṛḍataṃ naḥ ||7||

mumuktam asmān duritād avadyāj juṣethām yajñam amṛtam asmāsu dhattam ||8||

cakṣuṣo hete manaso hete brahmaṇo hete tapasaś ca hete |
menyā menir asy amenayas te santu ye 'smāṃ abhyaghāyanti ||9||

5,6.10a yo 'smāṃś cakṣuṣā manasā cittyākūtyā ca yo aghāyur abhidāsāt |
5,6.10c tvaṃ tān agne menyāmenīn kṛṇu svāhā ||10||
5,6.11a indrasya gṛho 'si |
5,6.11c taṃ tvā pra padye taṃ tvā pra viśāmi sarvaguḥ sarvapūruṣaḥ sarvātmā sarvatanūḥ saha yan me 'sti tena ||11||

5,6.12a indrasya śarmāsi |
5,6.12c taṃ tvā pra padye taṃ tvā pra viśāmi sarvaguḥ sarvapūruṣaḥ sarvātmā sarvatanūḥ saha yan me 'sti tena ||12||

5,6.13a indrasya varmāsi |
5,6.13c taṃ tvā pra padye taṃ tvā pra viśāmi sarvaguḥ sarvapūruṣaḥ sarvātmā sarvatanūḥ saha yan me 'sti tena ||13||

5,6.14a indrasya varūtham asi |
5,6.14c taṃ tvā pra padye taṃ tvā pra viśāmi sarvaguḥ sarvapūruṣaḥ sarvātmā sarvatanūḥ saha yan me 'sti tena ||14||



ā no bhara mā pari ṣṭhā arāte mā no rakṣīr dakṣiṇāṃ nīyamānām |
namo vīrtsāyā asamṛddhaye namo astv arātaye ||1||

yam arāte purodhatse puruṣaṃ parirāpiṇam |
namas te tasmai kṛṇmo mā vaniṃ vyathayīr mama ||2||

pra ṇo vanir devakṛtā divā naktaṃ ca kalpatām |
arātim anupremo vayaṃ namo astv arātaye ||3||

sarasvatīm anumatiṃ bhagaṃ yanto havāmahe |
vācam juṣṭāṃ madhumatīm avādiṣaṃ devānāṃ devahūtiṣu ||4||

yaṃ yācāmy ahaṃ vācā sarasvatyā manoyujā |
śraddhā tam adya vindatu dattā somena babhruṇā ||5||

mā vaniṃ mā vācaṃ no vīrtsīr ubhāv indrāgnī ā bharatāṃ no vasūni |
sarve no adya ditsanto 'rātiṃ prati haryata ||6||

paro 'pehy asamṛddhe vi te hetiṃ nayāmasi |
veda tvāhaṃ nimīvantīṃ nitudantīm arāte ||7||

uta nagnā bobhuvatī svapnayā sacase janam |
arāte cittaṃ vīrtsanty ākūtiṃ puruṣasya ca ||8||

yā mahatī mahonmānā viśvā āśā vyānaśe |
tasyai hiraṇyakeśyai nirṛtyā akaraṃ namaḥ ||9||

5,7.10a hiraṇyavarṇā subhagā hiraṇyakaśipur mahī |
5,7.10c tasyai hiraṇyadrāpaye 'rātyā akaraṃ namaḥ ||10||



vaikaṅkatenedhmena devebhya ājyaṃ vaha |
agne tāṃ iha mādaya sarva ā yantu me havam ||1||

indrā yāhi me havam idaṃ kariṣyāmi tac chṛṇu |
ima aindrā atisarā ākūtiṃ saṃ namantu me |
tebhiḥ śakema vīryaṃ jātavedas tanūvaśin ||2||

yad asāv amuto devā adevaḥ saṃścikīrṣati |
mā tasyāgnir havyaṃ vākṣīd dhavaṃ devā asya mopa gur mamaiva havam etana ||3||

ati dhāvatātisarā indrasya vacasā hata |
aviṃ vṛka iva mathnīta sa vo jīvan mā moci prāṇam asyāpi nahyata ||4||

yam amī purodadhire brahmāṇam apabhūtaye |
indra sa te adhaspadaṃ taṃ praty asyāmi mṛtyave ||5||

yadi preyur devapurā brahma varmāṇi cakrire |
tanūpānaṃ paripāṇaṃ kṛṇvānā yad upocire sarvaṃ tad arasaṃ kṛdhi ||6||

yān asāv atisarāṃś cakāra kṛṇavac ca yān |
tvaṃ tān indra vṛtrahan pratīcaḥ punar ā kṛdhi yathāmuṃ tṛṇahāṃ janam ||7||

yathendra udvācanaṃ labdhvā cakre adhaspadam |
kṛṇve 'ham adharān tathā amūñ chaśvatībhyaḥ samābhyaḥ ||8||

atrainān indra vṛtrahann ugro marmaṇi vidhya |
atraivainān abhi tiṣṭhendra medy ahaṃ tava |
anu tvendrā rabhāmahe syāma sumatau tava ||9||



dive svāhā ||1||

pṛthivyai svāhā ||2||

antarikṣāya svāhā ||3||

antarikṣāya svāhā ||4||

dive svāhā ||5||

pṛthivyai svāhā ||6||

sūryo me cakṣur vātaḥ prāṇo 'ntarikṣam ātmā pṛthivī śarīram |
astṛto nāmāham ayam asmi sa ātmānaṃ ni dadhe dyāvāpṛthivībhyāṃ gopīthāya ||7||

ud āyur ud balam ut kṛtam ut kṛtyām un manīṣām ud indriyam |
āyuṣkṛd āyuṣpatnī svadhāvantau gopā me staṃ gopāyataṃ mā |
ātmasadau me staṃ mā mā hiṃsiṣṭam ||8||



aśmavarma me 'si yo mā prācyā diśo 'ghāyur abhidāsāt |
etat sa ṛchāt ||1||

aśmavarma me 'si yo mā dakṣiṇāyā diśo 'ghāyur abhidāsāt |
etat sa ṛchāt ||2||

aśmavarma me 'si yo mā pratīcyā diśo 'ghāyur abhidāsāt |
etat sa ṛchāt ||3||

aśmavarma me 'si yo modīcyā diśo 'ghāyur abhidāsāt |
etat sa ṛchāt ||4||

aśmavarma me 'si yo mā dhruvāyā diśo 'ghāyur abhidāsāt |
etat sa ṛchāt ||5||

aśmavarma me 'si yo mordhvāyā diśo 'ghāyur abhidāsāt |
etat sa ṛchāt ||6||

aśmavarma me 'si yo mā diśām antardeśebhyo 'ghāyur abhidāsāt |
etat sa ṛchāt ||7||

bṛhatā mana upa hvaye mātariśvanā prāṇāpānau |
sūryāc cakṣur antarikṣāc chrotraṃ pṛthivyāḥ śarīram |
sarasvatyā vācam upa hvayāmahe manoyujā ||8||



kathaṃ mahe asurāyābravīr iha kathaṃ pitre haraye tveṣanṛmṇaḥ |
pṛśniṃ varuṇa dakṣiṇāṃ dadāvān punarmagha tvaṃ manasācikitsīḥ ||1||

na kāmena punarmagho bhavāmi saṃ cakṣe kaṃ pṛśnim etām upāje |
kena nu tvam atharvan kāvyena kena jātenāsi jātavedāḥ ||2||

satyam ahaṃ gabhīraḥ kāvyena satyaṃ jātenāsmi jātavedāḥ |
na me dāso nāryo mahitvā vrataṃ mīmāya yad ahaṃ dhariṣye ||3||

na tvad anyaḥ kavitaro na medhayā dhīrataro varuṇa svadhāvan |
tvaṃ tā viśvā bhuvanāni vettha sa cin nu tvaj jano māyī bibhāya ||4||

tvaṃ hy aṅga varuṇa svadhāvan viśvā vettha janima supraṇīte |
kiṃ rajasa enā paro anyad asty enā kiṃ pareṇāvaram amura ||5||

ekaṃ rajasa enā paro anyad asty enā para ekena durṇaśaṃ cid arvāk |
tat te vidvān varuṇa pra bravīmy adhovacasaḥ paṇayo bhavantu nīcair dāsā upa sarpantu bhūmim ||6||

tvaṃ hy aṅga varuṇa bravīṣi punarmagheṣv avadyāni bhūri |
mo ṣu paṇīṃr abhy etāvato bhūn mā tvā vocann arādhasaṃ janāsaḥ ||7||

mā mā vocann arādhasaṃ janāsaḥ punas te pṛśniṃ jaritar dadāmi |
stotraṃ me viśvam ā yāhi śacībhir antar viśvāsu mānuṣīṣu dikṣu ||8||

ā te stotrāṇy udyatāni yantv antar viśvāsu mānuṣīṣu dikṣu |
dehi nu me yan me adatto asi yujyo me saptapadaḥ sakhāsi ||9||

5,11.10a samā nau bandhur varuṇa samā jā vedāhaṃ tad yan nāv eṣā samā jā |
5,11.10c dadāmi tad yat te adatto asmi yujyas te saptapadaḥ sakhāsmi ||10||

5,11.11a devo devāya gṛṇate vayodhā vipro viprāya stuvate sumedhāḥ |
5,11.11c ajījano hi varuṇa svadhāvann atharvāṇaṃ pitaraṃ devabandhum |
5,11.11e tasmā u rādhaḥ kṛṇuhi supraśastaṃ sakhā no asi paramaṃ ca bandhuḥ ||11||



samiddho adya manuṣo duroṇe devo devān yajasi jātavedaḥ |
ā ca vaha mitramahaś cikitvān tvaṃ dūtaḥ kavir asi pracetāḥ ||1||

tanūnapāt patha ṛtasya yānān madhvā samañjant svadayā sujihva |
manmāni dhībhir uta yajñam ṛndhan devatrā ca kṛṇuhy adhvaram naḥ ||2||

ājuhvāna īḍyo bandyaś cā yāhy agne vasubhiḥ sajoṣāḥ |
tvaṃ devānām asi yahva hotā sa enān yakṣīṣito yajīyān ||3||

prācīnaṃ barhiḥ pradiśā pṛthivyā vastor asyā vṛjyate agre ahnām |
vy u prathate vitaraṃ varīyo devebhyo aditaye syonam ||4||

vyacasvatīr urviyā vi śrayantāṃ patibhyo na janayaḥ śumbhamānāḥ |
devīr dvāro bṛhatīr viśvaminvā devebhyo bhavata suprāyaṇāḥ ||5||

ā suṣvayantī yajate upāke uṣāsānaktā sadatāṃ ni yonau |
divye yoṣaṇe bṛhatī surukme adhi śriyaṃ śukrapiśaṃ dadhāne ||6||

daivyā hotārā prathamā suvācā mimānā yajñaṃ manuṣo yajadhyai |
pracodayantā vidatheṣu kārū prācīnaṃ jyotiḥ pradiśā diśantā ||7||

ā no yajñaṃ bhāratī tūyam etv iḍā manuṣvad iha cetayantī |
tisro devīr barhir edaṃ syonaṃ sarasvatīḥ svapasaḥ sadantām ||8||

ya ime dyāvāpṛthivī janitrī rūpair apiṃśad bhuvanāni viśvā |
tam adya hotar iṣito yajīyān devaṃ tvaṣṭāram iha yakṣi vidvān ||9||

5,12.10a upāvasṛja tmanyā samañjan devānāṃ pātha ṛtuthā havīṃṣi |
5,12.10c vanaspatiḥ śamitā devo agniḥ svadantu havyaṃ madhunā ghṛtena ||10||

5,12.11a sadyo jāto vy amimīta yajñam agnir devānām abhavat purogāḥ |
5,12.11c asya hotuḥ praśiṣy ṛtasya vāci svāhākṛtaṃ havir adantu devāḥ ||11||


dadir hi mahyaṃ varuṇo divaḥ kavir vacobhir ugrair ni riṇāmi te viṣam |
khātam akhātam uta saktam agrabham ireva dhanvan ni jajāsa te viṣam ||1||

yat te apodakaṃ viṣaṃ tat ta etāsv agrabham |
gṛhṇāmi te madhyamam uttamaṃ rasam utāvamam bhiyasā neśad ād u te ||2||

vṛṣā me ravo nabhasā na tanyatur ugreṇa te vacasā bādha ād u te |
ahaṃ tam asya nṛbhir agrabham rasaṃ tamasa iva jyotir ud etu sūryaḥ ||3||

cakṣuṣā te cakṣur hanmi viṣeṇa hanmi te viṣam |
ahe mriyasva mā jīvīḥ pratyag abhy etu tvā viṣam ||4||
kairāta pṛśna upatṛṇya babhra ā me śṛṇutāsitā alīkāḥ |
mā me sakhyuḥ stāmānam api ṣṭhātāśrāvayanto ni viṣe ramadhvam ||5||

asitasya taimātasya babhror apodakasya ca |
sātrāsāhasyāhaṃ manyor ava jyām iva dhanvano vi muñcāmi rathāṃ iva ||6||

āligī ca viligī ca pitā ca matā ca |
vidma vaḥ sarvato bandhv arasāḥ kiṃ kariṣyatha ||7||

urugūlāyā duhitā jātā dāsy asiknyā |
prataṅkaṃ dadruṣīṇāṃ sarvāsām arasam viṣam ||8||
karṇā śvāvit tad abravīd girer avacarantikā |
yāḥ kāś cemāḥ khanitrimās tāsām arasatamaṃ viṣam ||9||

5,13.10a tābuvaṃ na tābuvaṃ na ghet tvam asi tābuvam |
5,13.10c tābuvenārasaṃ viṣam ||10||

5,13.11a tastuvaṃ na tastuvaṃ na ghet tvam asi tastuvam |
5,13.11c tastuvenārasaṃ viṣam ||11||



suparṇas tvānv avindat sūkaras tvākhanan nasā |
dipsauṣadhe tvaṃ dipsantam ava kṛtyākṛtaṃ jahi ||1||

ava jahi yātudhānān ava kṛtyākṛtaṃ jahi |
atho yo asmān dipsati tam u tvaṃ jahy oṣadhe ||2||

riśyasyeva parīśāsaṃ parikṛtya pari tvacaḥ |
kṛtyāṃ kṛtyākṛte devā niṣkam iva prati muñcata ||3||

punaḥ kṛtyāṃ kṛtyākṛte hastagṛhya parā ṇaya |
samakṣam asmā ā dhehi yathā kṛtyākṛtam hanat ||4||

kṛtyāḥ santu kṛtyākṛte śapathaḥ śapathīyate |
sukho ratha iva vartatāṃ kṛtyā kṛtyākṛtaṃ punaḥ ||5||

yadi strī yadi vā pumān kṛtyāṃ cakāra pāpmane |
tām u tasmai nayāmasy aśvam ivāśvābhidhānyā ||6||

yadi vāsi devakṛtā yadi vā puruṣaiḥ kṛtā |
tāṃ tvā punar ṇayāmasīndreṇa sayujā vayam ||7||
agne pṛtanāṣāṭ pṛtanāḥ sahasva |
punaḥ kṛtyāṃ kṛtyākṛte pratiharaṇena harāmasi ||8||

kṛtavyadhani vidhya taṃ yaś cakāra tam ij jahi |
na tvām acakruṣe vayaṃ vadhāya saṃ śiśīmahi ||9||

5,14.10a putra iva pitaraṃ gacha svaja ivābhiṣṭhito daśa |
5,14.10c bandham ivāvakrāmī gacha kṛtye kṛtyākṛtaṃ punaḥ ||10||

5,14.11a ud eṇīva vāraṇy abhiskandaṃ mṛgīva |
5,14.11c kṛtyā kartāram ṛchatu ||11||

5,14.12a iṣvā ṛjīyaḥ patatu dyāvāpṛthivī taṃ prati |
5,14.12c sā taṃ mṛgam iva gṛhṇātu kṛtyā kṛtyākṛtaṃ punaḥ ||12||

5,14.13a agnir ivaitu pratikūlam anukūlam ivodakam |
5,14.13c sukho ratha iva vartatāṃ kṛtyā kṛtyākṛtaṃ punaḥ ||13||


ekā ca me daśa ca me 'pavaktāra oṣadhe |
ṛtajāta ṛtāvari madhu me madhulā karaḥ ||1||
dve ca me viṃśatiś ca me 'pavaktāra oṣadhe |
ṛtajāta ṛtāvari madhu me madhulā karaḥ ||2||

tisraś ca me triṃśac ca me 'pavaktāra oṣadhe |
ṛtajāta ṛtāvari madhu me madhulā karaḥ ||3||

catasraś ca me catvāriṃśac ca me 'pavaktāra oṣadhe |
ṛtajāta ṛtāvari madhu me madhulā karaḥ ||4||

pañca ca me pañcāśac ca me 'pavaktāra oṣadhe |
ṛtajāta ṛtāvari madhu me madhulā karaḥ ||5||

ṣaṭ ca me ṣaṣṭiś ca me 'pavaktāra oṣadhe |
ṛtajāta ṛtāvari madhu me madhulā karaḥ ||6||

sapta ca me saptatiś ca me 'pavaktāra oṣadhe |
ṛtajāta ṛtāvari madhu me madhulā karaḥ ||7||

aṣṭa ca me 'śītiś ca me 'pavaktāra oṣadhe |
ṛtajāta ṛtāvari madhu me madhulā karaḥ ||8||

nava ca me navatiś ca me 'pavaktāra oṣadhe |
ṛtajāta ṛtāvari madhu me madhulā karaḥ ||9||

5,15.10a daśa ca me śataṃ ca me 'pavaktāra oṣadhe |
5,15.10c ṛtajāta ṛtāvari madhu me madhulā karaḥ ||10||

5,15.11a śataṃ ca me sahasraṃ cāpavaktāra oṣadhe |
5,15.11c ṛtajāta ṛtāvari madhu me madhulā karaḥ ||11||



yady ekavṛṣo 'si sṛjāraso 'si ||1||

yadi dvivṛṣo 'si sṛjāraso 'si ||2||

yadi trivṛso 'si sṛjāraso 'si ||3||

yadi caturvṛṣo 'si sṛjāraso 'si ||4||

yadi pañcavṛṣo 'si sṛjāraso 'si ||5||

yadi ṣaḍvṛṣo 'si sṛjāraso 'si ||6||

yadi saptavṛṣo 'si sṛjāraso 'si ||7||

yady aṣṭavṛṣo 'si sṛjāraso 'si ||8||

yadi navavṛṣo 'si sṛjāraso 'si ||9||

5,16.10a yadi daśavṛṣo 'si sṛjāraso 'si ||10||

5,16.11a yady ekādaśo 'si so 'podako 'si ||11||



te 'vadan prathamā brahmakilbiṣe 'kūpāraḥ salilo mātariśvā |
vīḍuharās tapa ugraṃ mayobhūr āpo devīḥ prathamajā ṛtasya ||1||

somo rājā prathamo brahmajāyāṃ punaḥ prāyachad ahṛṇīyamānaḥ |
anvartitā varuṇo mitra āsīd agnir hotā hastagṛhyā nināya ||2||

hastenaiva grāhya ādhir asyā brahmajāyeti ced avocat |
na dūtāya praheyā tastha eṣā tathā rāṣṭraṃ gupitaṃ kṣatriyasya ||3||

yām āhus tārakaiṣā vikeśīti duchunāṃ grāmam avapadyamānām |
sā brahmajāyā vi dunoti rāṣṭraṃ yatra prāpādi śaśa ulkuṣīmān ||4||

brahmacārī carati veviṣad viṣaḥ sa devānāṃ bhavaty ekam aṅgam |
tena jāyām anv avindad bṛhaspatiḥ somena nītāṃ juhvaṃ na devāḥ ||5||

devā vā etasyām avadanta pūrve saptaṛṣayas tapasā ye niṣeduḥ |
bhīmā jāyā brāhmaṇasyāpanītā durdhāṃ dadhāti parame vyoman ||6||

ye garbhā avapadyante jagad yac cāpalupyate |
vīrā ye tṛhyante mitho brahmajāyā hinasti tān ||7||

uta yat patayo daśa striyāḥ pūrve abrāhmaṇāḥ |
brahmā ced dhastam agrahīt sa eva patir ekadhā ||8||

brāhmaṇa eva patir na rājanyo na vaiśyaḥ |
tat sūryaḥ prabruvann eti pañcabhyo mānavebhyaḥ ||9||

5,17.10a punar vai devā adaduḥ punar manuṣyā adaduḥ |
5,17.10c rājānaḥ satyaṃ gṛhṇānā brahmajāyāṃ punar daduḥ ||10||

5,17.11a punardāya brahmajāyāṃ kṛtvā devair nikilbiṣam |
5,17.11c ūrjaṃ pṛthivyā bhaktvorugāyam upāsate ||11||

5,17.12a nāsya jāyā śatavāhī kalyāṇī talpam ā śaye |
5,17.12c yasmin rāṣṭre nirudhyate brahmajāyācittyā ||12||

5,17.13a na vikarṇaḥ pṛthuśirās tasmin veśmani jāyate |
5,17.13c yasmin rāṣṭre nirudhyate brahmajāyācittyā ||13||

5,17.14a nāsya kṣattā niṣkagrīvaḥ sūnānām ety agrataḥ |
5,17.14c yasmin rāṣṭre nirudhyate brahmajāyācittyā ||14||

5,17.15a nāsya śvetaḥ kṛṣṇakarṇo dhuri yukto mahīyate |
5,17.15c yasmin rāṣṭre nirudhyate brahmajāyācittyā ||15||

5,17.16a nāsya kṣetre puṣkariṇī nāṇḍīkaṃ jāyate bisam |
5,17.16c yasmin rāṣṭre nirudhyate brahmajāyācittyā ||16||

5,17.17a nāsmai pṛśniṃ vi duhanti ye 'syā doham upāsate |
5,17.17c yasmin rāṣṭre nirudhyate brahmajāyācittyā ||17||

5,17.18a nāsya dhenuḥ kalyāṇī nānaḍvānt sahate dhuram |
5,17.18c vijānir yatra brahmaṇo rātriṃ vasati pāpayā ||18||



naitāṃ te devā adadus tubhyaṃ nṛpate attave |
mā brāhmaṇasya rājanya gāṃ jighatso anādyām ||1||

akṣadrugdho rājanyaḥ pāpa ātmaparājitaḥ |
sa brāhmaṇasya gām adyād adya jīvāni mā śvaḥ ||2||

āviṣṭitāghaviṣā pṛdākūr iva carmaṇā |
sā brāhmaṇasya rājanya tṛṣṭaiṣā gaur anādyā ||3||

nir vai kṣatraṃ nayati hanti varco 'gnir ivārabdho vi dunoti sarvam |
yo brāhmaṇaṃ manyate annam eva sa viṣasya pibati taimātasya ||4||

ya enaṃ hanti mṛduṃ manyamāno devapīyur dhanakāmo na cittāt |
saṃ tasyendro hṛdaye 'gnim indhe ubhe enaṃ dviṣṭo nabhasī carantam ||5||

na brāhmaṇo hiṃsitavyo 'gniḥ priyatanor iva |
somo hy asya dāyāda indro asyābhiśastipāḥ ||6||

śatāpāṣṭhāṃ ni girati tāṃ na śaknoti niḥkhidam |
annaṃ yo brahmaṇām malvaḥ svādv admīti manyate ||7||

jihvā jyā bhavati kulmalaṃ vāṅ nāḍīkā dantās tapasābhidigdhāḥ |
tebhir brahmā vidhyati devapīyūn hṛdbalair dhanurbhir devajūtaiḥ ||8||

tīkṣṇeṣavo brāhmaṇā hetimanto yām asyanti śaravyāṃ na sā mṛṣā |
anuhāya tapasā manyunā cota durād ava bhindanty enam ||9||

5,18.10a ye sahasram arājann āsan daśaśatā uta |
5,18.10c te brāhmaṇasya gāṃ jagdhvā vaitahavyāḥ parābhavan ||10||

5,18.11a gaur eva tān hanyamānā vaitahavyāṃ avātirat |
5,18.11c ye kesaraprābandhāyāś caramājām apeciran ||11||

5,18.12a ekaśataṃ tā janatā yā bhūmir vyadhūnuta |
5,18.12c prajāṃ hiṃsitvā brāhmaṇīm asaṃbhavyaṃ parābhavan ||12||

5,18.13a devapīyuś carati martyeṣu garagīrṇo bhavaty asthibhūyān |
5,18.13c yo brāhmaṇaṃ devabandhuṃ hinasti na sa pitṛyāṇam apy eti lokam ||13||

5,18.14a agnir vai naḥ padavāyaḥ somo dāyāda ucyate |
5,18.14c hantābhiśastendras tathā tad vedhaso viduḥ ||14||

5,18.15a iṣur iva digdhā nṛpate pṛdākūr iva gopate |
5,18.15c sā brāhmaṇasyeṣur ghorā tayā vidhyati pīyataḥ ||15||



atimātram avardhanta nod iva divam aspṛśan |
bhṛguṃ hiṃsitvā sṛñjayā vaitahavyāḥ parābhavan ||1||

ye bṛhatsāmānam āṅgirasam ārpayan brāhmaṇaṃ janāḥ |
petvas teṣām ubhayādam avis tokāny āvayat ||2||

ye brāhmaṇaṃ pratyaṣṭhīvan ye vāsmiñ chulkam īṣire |
asnas te madhye kulyāyāḥ keśān khādanta āsate ||3||

brahmagavī pacyamānā yāvat sābhi vijaṅgahe |
tejo rāṣṭrasya nir hanti na vīro jāyate vṛṣā ||4||

krūram asyā āśasanaṃ tṛṣṭaṃ piśitam asyate |
kṣīraṃ yad asyāḥ pīyate tad vai pitṛṣu kilbiṣam ||5||

ugro rājā manyamāno brāhmaṇaṃ yo jighatsati |
parā tat sicyate rāṣṭraṃ brāhmaṇo yatra jīyate ||6||

aṣṭāpadī caturakṣī catuḥśrotrā caturhanuḥ |
dvyāsyā dvijihvā bhūtvā sā rāṣṭram ava dhūnute brahmajyasya ||7||

tad vai rāṣṭram ā sravati nāvaṃ bhinnām ivodakam |
brahmāṇaṃ yatra hiṃsanti tad rāṣṭraṃ hanti duchunā ||8||

taṃ vṛkṣā apa sedhanti chāyāṃ no mopa gā iti |
yo brāhmaṇasya sad dhanam abhi nārada manyate ||9||

5,19.10a viṣam etad devakṛtaṃ rājā varuṇo 'bravīt |
5,19.10c na brāhmaṇasya gāṃ jagdhvā rāstre jāgāra kaś cana ||10||

5,19.11a navaiva tā navatayo yā bhūmir vyadhūnuta |
5,19.11c prajāṃ hiṃsitvā brāhmaṇīm asaṃbhavyaṃ parābhavan ||11||

5,19.12a yām mṛtāyānubadhnanti kūdyaṃ padayopanīm |
5,19.12c tad vai brahmajya te devā upastaraṇam abruvan ||12||

5,19.13a aśrūṇi kṛpamānasya yāni jītasya vāvṛtuḥ |
5,19.13c taṃ vai brahmajya te devā apāṃ bhāgam adhārayan ||13||

5,19.14a yena mṛtaṃ snapayanti śmaśrūṇi yenondate |
5,19.14c taṃ vai brahmajya te devā apāṃ bhāgam adhārayan ||14||

5,19.15a na varṣaṃ maitrāvaruṇaṃ brahmajyam abhi varṣati |
5,19.15c nāsmai samitiḥ kalpate na mitraṃ nayate vaśam ||15||



uccairghoṣo dundubhiḥ satvanāyan vānaspatyaḥ saṃbhṛta usṛiyābhiḥ |
vācaṃ kṣuṇuvāno damayant sapatnānt siṃha iva jeṣyann abhi taṃstanīhi ||1||

siṃha ivāstānīd druvayo vibaddho 'bhikrandann ṛṣabho vāsitām iva |
vṛṣā tvaṃ vadhrayas te sapatnā aindras te śuṣmo abhimātiṣāhaḥ ||2||

vṛṣeva yūthe sahasā vidāno gavyann abhi ruva saṃdhanājit |
śucā vidhya hṛdayaṃ pareṣāṃ hitvā grāmān pracyutā yantu śatravaḥ ||3||

saṃjayan pṛtanā ūrdhvamāyur gṛhyā gṛhṇāno bahudhā vi cakṣva |
daivīṃ vācaṃ dundubha ā gurasva vedhāḥ śatrūṇām upa bharasva vedaḥ ||4||

dundubher vācaṃ prayatāṃ vadantīm āśṛṇvatī nāthitā ghoṣabuddhā |
nārī putraṃ dhāvatu hastagṛhyāmitrī bhītā samare vadhānām ||5||

pūrvo dundubhe pra vadāsi vācaṃ bhūmyāḥ pṛṣṭhe vada rocamānaḥ |
amitrasenām abhijañjabhāno dyumad vada dundubhe sūnṛtāvat ||6||

antareme nabhasī ghoṣo astu pṛthak te dhvanayo yantu śībham |
abhi kranda stanayotpipānaḥ ślokakṛn mitratūryāya svardhī ||7||

dhībhiḥ kṛtaḥ pra vadāti vācam ud dharṣaya satvanām āyudhāni |
indramedī satvano ni hvayasva mitrair amitrāṃ ava jaṅghanīhi ||8||

saṃkrandanaḥ pravado dhṛṣṇuṣeṇaḥ pravedakṛd bahudhā grāmaghoṣī |
śriyo vanvano vayunāni vidvān kīrtim bahubhyo vi hara dvirāje ||9||

5,20.10a śreyaḥketo vasujit sahīyānt saṃgrāmajit saṃśito brahmaṇāsi |
5,20.10c aṃśūn iva grāvādhiṣavaṇe adrir gavyan dundubhe'dhi nṛtya vedaḥ ||10||

5,20.11a śatrūṣāṇ nīṣād abhimātiṣāho gaveṣaṇaḥ sahamāna udbhit |
5,20.11c vāgvīva mantraṃ pra bharasva vācam sāṃgrāmajityāyeṣam ud vadeha ||11||

5,20.12a acyutacyut samado gamiṣṭho mṛdho jetā puraetāyodhyaḥ |
5,20.12c indreṇa gupto vidathā nicikyad dhṛddyotano dviṣatāṃ yāhi śībham ||12||


vihṛdayaṃ vaimanasyaṃ vadāmitreṣu dundubhe |
vidveṣaṃ kaśmaśaṃ bhayam amitreṣu ni dadhmasy ava enān dundubhe jahi ||1||

udvepamānā manasā cakṣuṣā hṛdayena ca |
dhāvantu bibhyato 'mitrāḥ pratrāsenājye hute ||2||

vānaspatyaḥ saṃbhṛta usriyābhir viśvagotryaḥ |
pratrāsam amitrebhyo vadājyenābhighāritaḥ ||3||

yathā mṛgāḥ saṃvijanta āraṇyāḥ puruṣād adhi |
eva tvaṃ dundubhe 'mitrān abhi kranda pra trāsayātho cittāni mohaya ||4||

yathā vṛkād ajāvayo dhāvanti bahu bibhyatīḥ |
eva tvaṃ dundubhe 'mitrān abhi kranda pra trāsayātho cittāni mohaya ||5||

yathā śyenāt patatriṇaḥ saṃvijante ahardivi siṃhasya stanathor yathā |
eva tvaṃ dundubhe 'mitrān abhi kranda pra trāsayātho cittāni mohaya ||6||

parāmitrān dundubhinā hariṇasyājinena ca |
sarve devā atitrasan ye saṃgrāmasyeṣate ||7||

yair indraḥ prakrīḍate padghoṣaiś chāyayā saha |
tair amitrās trasantu no 'mī ye yanty anīkaśaḥ ||8||
jyāghoṣā dundubhayo 'bhi krośantu yā diśaḥ |
senāḥ parājitā yatīr amitrāṇām anīkaśaḥ ||9||

5,21.10a āditya cakṣur ā datsva marīcayo 'nu dhāvata |
5,21.10c patsaṅginīr ā sajantu vigate bāhuvīrye ||10||

5,21.11a yūyam ugrā marutaḥ pṛśnimātara indreṇa yujā pra mṛnīta śatrūn |
5,21.11c somo rājā varuṇo rājā mahādeva uta mṛtyur indraḥ ||11||

5,21.12a etā devasenāḥ sūryaketavaḥ sacetasaḥ |
5,21.12c amitrān no jayantu svāhā ||12||



agnis takmānam apa bādhatām itaḥ somo grāvā varuṇaḥ pūtadakṣāḥ |
vedir barhiḥ samidhaḥ śośucānā apa dveṣāṃsy amuyā bhavantu ||1||

ayaṃ yo viśvān haritān kṛṇoṣy ucchocayann agnir ivābhidunvan |
adhā hi takmann araso hi bhūyā adhā nyaṅṅ adharān vā parehi ||2||

yaḥ paruṣaḥ pāruṣeyo 'vadhvaṃsa ivāruṇaḥ |
takmānaṃ viśvadhāvīryādharāñcaṃ parā suvā ||3||

adharāñcam pra hiṇomi namaḥ kṛtvā takmane |
śakambharasya muṣṭihā punar etu mahāvṛṣān ||4||

oko asya mūjavanta oko asya mahāvṛṣāḥ |
yāvaj jātas takmaṃs tāvān asi balhikeṣu nyocaraḥ ||5||

takman vyāla vi gada vyaṅga bhūri yāvaya |
dāsīṃ niṣṭakvarīm icha tām vajreṇa sam arpaya ||6||

takman mūjavato gacha balhikān vā parastarām |
śūdrām icha prapharvyaṃ tāṃ takman vīva dhūnuhi ||7||

mahāvṛṣān mūjavato bandhv addhi paretya |
praitāni takmane brūmo anyakṣetrāṇi vā imā ||8||

anyakṣetre na ramase vaśī san mṛḍayāsi naḥ |
abhūd u prārthas takmā sa gamiṣyati balhikān ||9||

5,22.10a yat tvaṃ śīto 'tho rūraḥ saha kāsāvepayaḥ |
5,22.10c bhīmās te takman hetayas tābhiḥ sma pari vṛṅgdhi naḥ ||10||

5,22.11a mā smaitānt sakhīn kuruthā balāsaṃ kāsam udyugam |
5,22.11c mā smāto'rvāṅ aiḥ punas tat tvā takmann upa bruve ||11||

5,22.12a takman bhrātrā balāsena svasrā kāsikayā saha |
5,22.12c pāpmā bhrātṛvyeṇa saha gachāmum araṇaṃ janam ||12||

5,22.13a tṛtīyakaṃ vitṛtīyaṃ sadandim uta śāradam |
5,22.13c takmānaṃ śītaṃ rūraṃ graiṣmaṃ nāśaya vārṣikam ||13||

5,22.14a gandhāribhyo mūjavadbhyo 'ṅgebhyo magadhebhyaḥ |
5,22.14c praiṣyan janam iva śevadhiṃ takmānaṃ pari dadmasi ||14||



ote me dyāvāpṛthivī otā devī sarasvatī |
otau ma indraś cāgniś ca krimiṃ jambhayatām iti ||1||

asyendra kumārasya krimīn dhanapate jahi |
hatā viśvā arātaya ugreṇa vacasā mama ||2||

yo akṣyau parisarpati yo nāse parisarpati |
datāṃ yo madhyaṃ gachati taṃ krimiṃ jambhayāmasi ||3||

sarūpau dvau virūpau dvau kṛṣṇau dvau rohitau dvau |
babhruś ca babhrukarṇaś ca gṛdhraḥ kokaś ca te hatāḥ ||4||

ye krimayaḥ śitikakṣā ye kṛṣṇāḥ śitibāhavaḥ |
ye ke ca viśvarūpās tān krimīn jambhayāmasi ||5||

ut purastāt sūrya eti viśvadṛṣṭo adṛṣṭahā |
dṛṣṭāṃś ca ghnann adṛṣṭāṃś ca sarvāṃś ca pramṛṇan krimīn ||6||

yevāṣāsaḥ kaṣkaṣāsa ejatkāḥ śipavitnukāḥ |
dṛṣṭaś ca hanyatāṃ krimir utādṛṣṭaś ca hanyatām ||7||

hato yevāṣaḥ krimīṇāṃ hato nadanimota |
sarvān ni maṣmaṣākaraṃ dṛṣadā khalvāṃ iva ||8||

triśīrṣāṇaṃ trikakudaṃ krimiṃ sāraṅgam arjunam |
śṛṇāmy asya pṛṣṭīr api vṛścāmi yac chiraḥ ||9||

5,23.10a atrivad vaḥ krimayo hanmi kaṇvavaj jamadagnivat |
5,23.10c agastyasya brahmaṇā saṃ pinaṣmy ahaṃ krimīn ||10||

5,23.11a hato rājā krimīṇām utaiṣāṃ sthapatir hataḥ |
5,23.11c hato hatamātā krimir hatabhrātā hatasvasā ||11||

5,23.12a hatāso asya veśaso hatāsaḥ pariveśasaḥ |
5,23.12c atho ye kṣullakā iva sarve te krimayo hatāḥ ||12||

5,23.13a sarveṣāṃ ca krimīṇāṃ sarvāsāṃ ca krimīnām |
5,23.13c bhinadmy aśmanā śiro dahāmy agninā mukham ||13||



savitā prasavānām adhipatiḥ sa māvatu |
asmin brahmaṇy asmin karmaṇy asyāṃ purodhāyām asyām pratiṣṭhāyām asyāṃ |
cittyām asyām ākūtyām asyām āśiṣy asyāṃ devahūtyāṃ svāhā ||1||

agnir vanaspatīnām adhipatiḥ sa māvatu |
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ |
cittyām asyām ākūtyām asyām āśiṣy asyāṃ devahūtyāṃ svāhā ||2||

dyāvāpṛthivī dātṝṇām adhipatiḥ sa māvatu |
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ |
cittyām asyām ākūtyām asyām āśiṣy asyāṃ devahūtyāṃ svāhā ||3||

varuṇo 'pām adhipatiḥ sa māvatu |
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ |
cittyām asyām ākūtyām asyām āśiṣy asyāṃ devahūtyāṃ svāhā ||4||

mitrāvaruṇau vṛṣṭyādhipatī tau māvatām |
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ |
cittyām asyām ākūtyām asyām āśiṣy asyāṃ devahūtyāṃ svāhā ||5||

marutaḥ parvatānām adhipatayas te māvantu |
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ |
cittyām asyām ākūtyām asyām āśiṣy asyāṃ devahūtyāṃ svāhā ||6||

somo vīrudhām adhipatiḥ sa māvatu |
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ |
cittyām asyām ākūtyām asyām āśiṣy asyāṃ devahūtyāṃ svāhā ||7||

vāyur antarikṣasyādhipatiḥ sa māvatu |
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ |
cittyām asyām ākūtyām asyām āśiṣy asyāṃ devahūtyāṃ svāhā ||8||

sūryaś cakṣuṣām adhipatiḥ sa māvatu |
asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ |
cittyām asyām ākūtyām asyām āśiṣy asyāṃ devahūtyāṃ svāhā ||9||

5,24.10a candramā nakṣatrāṇām adhipatiḥ sa māvatu |
5,24.10c asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ |
5,24.10e cittyām asyām ākūtyām asyām āśiṣy asyāṃ devahūtyāṃ svāhā ||10||

5,24.11a indro divo 'dhipatiḥ sa māvatu |
5,24.11c asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ |
5,24.11e cittyām asyām ākūtyām asyām āśiṣy asyāṃ devahūtyāṃ svāhā ||11||

5,24.12a marutāṃ pitā paśūnām adhipatiḥ sa māvatu |
5,24.12c asmin brahmaṇy asmin karmaṇy asyām purodhāyām asyāṃ pratiṣṭhāyām asyāṃ |
5,24.12e cittyām asyām ākūtyām asyām āśiṣy asyāṃ devahūtyāṃ svāhā ||12||

5,24.13a mṛtyuḥ prajānām adhipatiḥ sa māvatu |
5,24.13c asmin brahmaṇy asmin karmaṇy asyām purodhāyām asyāṃ pratiṣṭhāyām asyāṃ |
5,24.13e cittyām asyām ākūtyām asyām āśiṣy asyāṃ devahūtyāṃ svāhā ||13||

5,24.14a yamaḥ pitṝṇām adhipatiḥ sa māvatu |
5,24.14c asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ |
5,24.14e cittyām asyām ākūtyām asyām āśiṣy asyāṃ devahūtyāṃ svāhā ||14||

5,24.15a pitaraḥ pare te māvantu |
5,24.15c asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ |
5,24.15e cittyām asyām ākūtyām asyām āśiṣy asyāṃ devahūtyāṃ svāhā ||15||

5,24.16a tatā avare te māvantu |
5,24.16c asmin brahmaṇy asmin karmaṇy asyāṃ purodhāyām asyāṃ pratisṭhāyām asyāṃ |
5,24.16e cittyām asyām ākūtyām asyām āśiṣy asyāṃ devahūtyāṃ svāhā ||16||

5,24.17a tatas tatāmahās te māvantu |
5,24.17c asmin brahmaṇy asmin karmaṇy asyāṃ purodhāyām asyāṃ pratiṣṭhāyām asyāṃ |
5,24.17e cittyām asyām ākūtyām asyām āśiṣy asyāṃ devahūtyāṃ svāhā ||17||



parvatād divo yoner aṅgādaṅgāt samābhṛtam |
śepo garbhasya retodhāḥ sarau parṇam ivā dadhat ||1||

yatheyaṃ pṛthivī mahī bhūtānāṃ garbham ādadhe |
evā dadhāmi te garbhaṃ tasmai tvām avase huve ||2||

garbhaṃ dhehi sinīvāli garbhaṃ dhehi sarasvati |
garbhaṃ te aśvinobhā dhattāṃ puṣkarasrajā ||3||

garbhaṃ te mitrāvaruṇau garbham devo bṛhaspatiḥ |
garbhaṃ ta indraś cāgniś ca garbhaṃ dhātā dadhātu te ||4||

viṣṇur yoniṃ kalpayatu tvaṣṭā rūpāṇi piṃśatu |
ā siñcatu prajāpatir dhātā garbhaṃ dadhātu te ||5||

yad veda rājā varuṇo yad vā devī sarasvatī |
yad indro vṛtrahā veda tad garbhakaraṇaṃ piba ||6||

garbho asy oṣadhīnāṃ garbho vanaspatīnām |
garbho viśvasya bhūtasya so agne garbham eha dhāḥ ||7||

adhi skanda vīrayasva garbham ā dhehi yonyām |
vṛṣāsi vṛṣṇyāvan prajāyai tvā nayāmasi ||8||

vi jihīṣva bārhatsāme garbhas te yonim ā śayām |
aduṣ ṭe devāḥ putraṃ somapā ubhayāvinam ||9||

5,25.10a dhātaḥ śreṣṭhena rūpeṇāsyā nāryā gavīnyoḥ |
5,25.10c pumāṃsaṃ putram ā dhehi daśame māsi sūtave ||10||

5,25.11a tvaṣṭaḥ śreṣṭhena rūpeṇāsyā nāryā gavīnyoḥ |
5,25.11c pumāṃsaṃ putram ā dhehi daśame māsi sūtave ||11||

5,25.12a savitaḥ śreṣṭhena rūpeṇāsyā nāryā gavīnyoḥ |
5,25.12c pumāṃsaṃ putram ā dhehi daśame māsi sūtave ||12||

5,25.13a prajāpate śreṣṭhena rūpeṇāsyā nāryā gavīnyoḥ |
5,25.13c pumāṃsaṃ putram ā dhehi daśame māsi sūtave ||13||



yajūṃṣi yajñe samidhaḥ svāhāgniḥ pravidvān iha vo yunaktu ||1||

yunaktu devaḥ savitā prajānann asmin yajñe mahiṣaḥ svāhā ||2||

indra ukthāmadāny asmin yajñe pravidvān yunaktu suyujaḥ svāhā ||3||

praiṣā yajñe nividaḥ svāhā śiṣṭāḥ patnībhir vahateha yuktāḥ ||4||

chandāṃsi yajñe marutaḥ svāhā māteva putraṃ pipṛteha yuktāḥ ||5||

eyam agan barhiṣā prokṣaṇībhir yajñaṃ tanvānāditiḥ svāhā ||6||

viṣṇur yunaktu bahudhā tapāṃsy asmin yajñe suyujaḥ svāhā ||7||

tvaṣṭā yunaktu bahudhā nu rūpā asmin yajñe yunaktu suyujaḥ svāhā ||8||

bhago yunaktvāśiṣo nv asmā asmin yajñe pravidvān yunaktu suyujaḥ svāhā ||9||

5,26.10a somo yunaktu bahudhā payāṃsy asmin yajñe suyujaḥ svāhā ||10||

5,26.11a indro yunaktu bahudhā payāṃsy asmin yajñe suyujaḥ svāhā ||11||

5,26.12a aśvinā brahmaṇā yātam arvāñcau vaṣaṭkāreṇa yajñaṃ vardhayantau |
5,26.12c bṛhaspate brahmaṇā yāhy arvāṅ yajño ayaṃ svar idaṃ yajamānāya svāhā ||12||



ūrdhvā asya samidho bhavanty ūrdhvā śukrā śocīṣy agneḥ |
dyumattamā supratīkaḥ sasūnus tanūnapād asuro bhūripāṇiḥ ||1||

devo deveṣu devaḥ patho anakti madhvā ghṛtena ||2||

madhvā yajñam nakṣati praiṇāno narāśaṃso agniḥ sukṛd devaḥ savitā viśvavāraḥ ||3||

achāyam eti śavasā ghṛtā cid īdāno vahnir namasā ||4||

agniḥ sruco adhvareṣu prayakṣu sa yakṣad asya mahimānam agneḥ ||5||

tarī mandrāsu prayakṣu vasavaś cātiṣṭhan vasudhātaraś ca ||6||

dvāro devīr anv asya viśve vrataṃ rakṣanti viśvahā ||7||

uruvyacasāgner dhāmnā patyamāne |
ā suṣvayantī yajate upāke uṣāsānaktemaṃ yajñam avatām adhvaram naḥ ||8||
daivā hotāra ūrdhvam adhvaraṃ no 'gner jihvayābhi gṛnata gṛnatā naḥ sviṣṭaye |
tisro devīr barhir edaṃ sadantām iḍā sarasvatī mahī bhāratī gṛṇānā ||9||

5,27.10a tan nas turīpam adbhutaṃ purukṣu |
5,27.10c deva tvaṣṭā rāyas poṣaṃ vi ṣya nābhim asya ||10||

5,27.11a vanaspate 'va sṛjā rarāṇaḥ |
5,27.11c tmanā devebhyo agnir havyaṃ śamitā svadayatu ||11||

5,27.12a agne svāhā kṛṇuhi jātavedaḥ |
5,27.12c indrāya yajñaṃ viśve devā havir idaṃ juṣantām ||12||


nava prāṇān navabhiḥ saṃ mimīte dīrghāyutvāya śataśāradāya |
harite trīṇi rajate trīṇy ayasi trīṇi tapasāviṣṭitāni ||1||

agniḥ sūryaś candramā bhūmir āpo dyaur antarikṣaṃ pradiśo diśaś ca |
ārtavā ṛtubhiḥ saṃvidānā anena mā trivṛtā pārayantu ||2||

trayaḥ poṣās trivṛti śrayantām anaktu pūṣā payasā ghṛtena |
annasya bhūmā puruṣasya bhūmā bhūmā paśūnāṃ ta iha śrayantām ||3||

imam ādityā vasunā sam ukṣatemam agne vardhaya vavṛdhānaḥ |
imam indra saṃ sṛja vīryeṇāsmin trivṛc chrayatāṃ poṣayiṣṇu ||4||

bhūmiṣ ṭvā pātu haritena viśvabhṛd agniḥ pipartv ayasā sajoṣāḥ |
vīrudbhiṣ ṭe arjunaṃ saṃvidānaṃ dakṣaṃ dadhātu sumanasyamānam ||5||

tredhā jātam janmanedaṃ hiraṇyam agner ekaṃ priyatamaṃ babhūva somasyaikaṃ hiṃsitasya parāpatat |
apām ekaṃ vedhasāṃ reta āhus tat te hiraṇyaṃ trivṛd astv āyuṣe ||6||

tryāyuṣaṃ jamadagneḥ kaśyapasya tryāyuṣam |
tredhāmṛtasya cakṣaṇaṃ trīṇy āyūṃṣi te 'karam ||7||

trayaḥ suparṇās trivṛtā yad āyann ekākṣaram abhisaṃbhūya śakrāḥ |
praty auhan mṛtyum amṛtena sākam antardadhānā duritāni viśvā ||8||

divas tvā pātu haritaṃ madhyāt tvā pātv arjunam |
bhūmyā ayasmayaṃ pātu prāgād devapurā ayam ||9||

5,28.10a imās tisro devapurās tās tvā rakṣantu sarvataḥ |
5,28.10c tās tvaṃ bibhrad varcasvy uttaro dviṣatāṃ bhava ||10||

5,28.11a puraṃ devānām amṛtaṃ hiraṇyam ya ābedhe prathamo devo agre |
5,28.11c tasmai namo daśa prācīḥ kṛṇomy anu manyatāṃ trivṛd ābadhe me ||11||

5,28.12a ā tvā cṛtatv aryamā pūṣā bṛhaspatiḥ |
5,28.12c aharjātasya yan nāma tena tvāti cṛtāmasi ||12||

5,28.13a ṛtubhiṣ ṭvārtavair āyuṣe varcase tvā |
5,28.13c saṃvatsarasya tejasā tena saṃhanu kṛṇmasi ||13||

5,28.14a ghṛtād ulluptam madhunā samaktaṃ bhūmidṛṃham acyutam pārayiṣṇu |
5,28.14c bhindat sapatnān adharāṃś ca kṛṇvad ā mā roha mahate saubhagāya ||14||



purastād yukto vaha jātavedo 'gne viddhi kriyamāṇam yathedam |
tvaṃ bhiṣag bheṣajasyāsi kartā tvayā gām aśvaṃ puruṣaṃ sanema ||1||

tathā tad agne kṛṇu jātavedo viśvebhir devaiḥ saha saṃvidānaḥ |
yo no dideva yatamo jaghāsa yathā so asya paridhiṣ patāti ||2||

yathā so asya paridhiṣ patāti tathā tad agne kṛṇu jātavedaḥ |
viśvebhir devair saha saṃvidānaḥ ||3||

akṣyau ni vidhya hṛdayaṃ ni vidhya jihvāṃ ni tṛnddhi pra dato mṛṇīhi |
piśāco asya yatamo jaghāsāgne yaviṣṭha prati śṛṇīhi ||4||

yad asya hṛtaṃ vihṛtaṃ yat parābhṛtam ātmano jagdhaṃ yatamat piśācaiḥ |
tad agne vidvān punar ā bhara tvaṃ śarīre māṃsam asum erayāmaḥ ||5||

āme supakve śabale vipakve yo mā piśāco aśane dadambha |
tad ātmanā prajayā piśācā vi yātayantām agado 'yam astu ||6||

kṣire mā manthe yatamo dadambhākṛṣṭapacye aśane dhānye yaḥ |
tad ātmanā prajayā piśācā vi yātayantām agado 'yam astu ||7||

apāṃ mā pāne yatamo dadambha kravyād yātūnām śayane śayānam |
tad ātmanā prajayā piśācā vi yātayantām agado 'yam astu ||8||

divā mā naktaṃ yatamo dadambha kravyād yātūnām śayane śayānam |
tad ātmanā prajayā piśācā vi yātayantām agado 'yam astu ||9||

kravyādam agne rudhiraṃ piśācaṃ manohanaṃ jahi jātavedaḥ |
tam indro vājī vajreṇa hantu chinattu somaḥ śiro asya dhṛṣṇuḥ ||10||

sanād agne mṛṇasi yātudhānān na tvā rakṣāṃsi pṛtanāsu jigyuḥ |
sahamūrān anu daha kravyādo mā te hetyā mukṣata daivyāyāḥ ||11||

5,29.12a samāhara jātavedo yad dhṛtaṃ yat parābhṛtam |
5,29.12c gātrāṇy asya vardhantām aṃśur ivā pyāyatām ayam ||12||

somasyeva jātavedo aṃśur ā pyāyatām ayam |
agne virapśinaṃ medhyam ayakṣmaṃ kṛṇu jīvatu ||13||

etās te agne samidhaḥ piśācajambhanīḥ |
tās tvaṃ juṣasva prati cainā gṛhāṇa jātavedaḥ ||14||

tārṣṭāghīr agne samidhaḥ prati gṛhṇāhy arciṣā |
jahātu kravyād rūpaṃ yo asya māṃsaṃ jihīrṣati ||15||



āvatas ta āvataḥ parāvatas ta āvataḥ |
ihaiva bhava mā nu gā mā pūrvān anu gāḥ pitṝn asuṃ badhnāmi te dṛḍham ||1||

yat tvābhiceruḥ puruṣaḥ svo yad araṇo janaḥ |
unmocanapramocane ubhe vācā vadāmi te ||2||

yad dudrohitha śepiṣe striyai puṃse acittyā |
unmocanapramocane ubhe vācā vadāmi te ||3||

yat enaso mātṛkṛtāc cheṣe pitṛkṛtāc ca yat |
unmocanapramocane ubhe vācā vadāmi te ||4||

yat te mātā yat te pitā jamir bhrātā ca sarjataḥ |
pratyak sevasva bheṣajaṃ jaradaṣṭiṃ kṛṇomi tvā ||5||

ihaidhi puruṣa sarveṇa manasā saha |
dūtau yamasya mānu gā adhi jīvapurā ihi ||6||

anuhūtaḥ punar ehi vidvān udayanaṃ pathaḥ |
ārohaṇam ākramaṇaṃ jīvatojīvato 'yanam ||7||

mā bibher na mariṣyasi jaradaṣṭiṃ kṛṇomi tvā |
nir avocam ahaṃ yakṣmam aṅgebhyo aṅgajvaraṃ tava ||8||

aṅgabhedo aṅgajvaro yaś ca te hṛdayāmayaḥ |
yakṣmaḥ śyena iva prāpaptad vacā sāḍhaḥ parastarām ||9||

5,30.10a ṛṣī bodhapratībodhāv asvapno yaś ca jāgṛviḥ |
5,30.10c tau te prāṇasya goptārau divā naktaṃ ca jāgṛtām ||10||

5,30.11a ayam agnir upasadya iha sūrya ud etu te |
5,30.11c udehi mṛtyor gambhīrāt kṛṣṇāc cit tamasas pari ||11||

5,30.12a namo yamāya namo astu mṛtyave namaḥ pitṛbhya uta ye nayanti |
5,30.12c utpāraṇasya yo veda tam agniṃ puro dadhe 'smā ariṣṭatātaye ||12||

5,30.13a aitu prāṇa aitu mana aitu cakṣur atho balam |
5,30.13c śarīram asya sam vidāṃ tat padbhyāṃ prati tiṣṭhatu ||13||

5,30.14a prāṇenāgne cakṣuṣā saṃ sṛjemaṃ sam īraya tanvā saṃ balena |
5,30.14c vetthāmṛtasya mā nu gān mā nu bhūmigṛho bhuvat ||14||

5,30.15a mā te prāṇa upa dasan mo apāno 'pi dhāyi te |
5,30.15c sūryas tvādhipatir mṛtyor udāyachatu raśmibhiḥ ||15||

5,30.16a iyam antar vadati jihvā baddhā paniṣpadā |
5,30.16c tvayā yakṣmam nir avocaṃ śataṃ ropīś ca takmanaḥ ||16||

5,30.17a ayaṃ lokaḥ priyatamo devānām aparājitaḥ |
5,30.17c yasmai tvam iha mṛtyave diṣṭaḥ puruṣa jajñiṣe |
5,30.17e sa ca tvānu hvayāmasi mā purā jaraso mṛthāḥ ||17||



yāṃ te cakrur āme pātre yāṃ cakrur miśradhānye |
āme māṃse kṛtyāṃ yāṃ cakruḥ punaḥ prati harāmi tām ||1||

yāṃ te cakruḥ kṛkavākāv aje vā yāṃ kurīriṇi |
avyāṃ te kṛtyāṃ yām cakruḥ punaḥ prati harāmi tām ||2||

yāṃ te cakrur ekaśaphe paśūnām ubhayādati |
gardabhe kṛtyāṃ yāṃ cakruḥ punaḥ prati harāmi tām ||3||

yāṃ te cakrur amūlāyāṃ valagaṃ vā narācyām |
kṣetre te kṛtyāṃ yāṃ cakruḥ punaḥ prati harāmi tām ||4||
yāṃ te cakrur gārhapatye pūrvāgnāv uta duścitaḥ |
śālāyāṃ kṛtyāṃ yām cakruḥ punaḥ prati harāmi tām ||5||

yāṃ te cakruḥ sabhāyāṃ yām cakrur adhidevane |
akṣeṣu kṛtyāṃ yāṃ cakruḥ punaḥ prati harāmi tām ||6||

yāṃ te cakruḥ senāyāṃ yāṃ cakrur iṣvāyudhe |
dundubhau kṛtyāṃ yāṃ cakruḥ punaḥ prati harāmi tām ||7||

yāṃ te kṛtyām kūpe 'vadadhuḥ śmaśāne vā nicakhnuḥ |
sadmani kṛtyām yāṃ cakruḥ punaḥ prati harāmi tām ||8||

yāṃ te cakruḥ puruṣāsthe agnau saṃkasuke ca yām |
mrokaṃ nirdāhaṃ kravyādaṃ punaḥ prati harāmi tām ||9||
5,31.10a apathenā jabhāraināṃ tāṃ pathetaḥ pra hiṇmasi |
5,31.10c adhīro maryādhīrebhyaḥ saṃ jabhārācittyā ||10||

5,31.11a yaś cakāra na śaśāka kartuṃ śaśre pādam aṅgurim |
5,31.11c cakāra bhadram asmabhyam abhago bhagavadbhyaḥ ||11||

5,31.12a kṛtyākṛtaṃ valaginaṃ mūlinaṃ śapatheyyam |
5,31.12c indras taṃ hantu mahatā vadhenāgnir vidhyatv astayā ||12||



doṣo gāya bṛhad gāya dyumad dhehi |
ātharvaṇa stuhi devaṃ savitāram ||1||

tam u ṣṭuhi yo antaḥ sindhau sūnuḥ |
satyasya yuvānam adroghavācaṃ suśevam ||2||

sa ghā no devaḥ savitā sāviṣad amṛtāni bhūri |
ubhe suṣṭutī sugātave ||3||


indrāya somam ṛtvijaḥ sunotā ca dhāvata |
stotur yo vacaḥ śṛṇavad dhavaṃ ca me ||1||

ā yaṃ viśantīndavo vayo na vṛkṣam andhasaḥ |
virapśin vi mṛdho jahi rakṣasvinīḥ ||2||

sunotā somapāvne somam indrāya vajriṇe |
yuvā jeteśānaḥ sa puruṣṭutaḥ ||3||



pātaṃ na indrāpūṣaṇāditiḥ pāntu marutaḥ |
apāṃ napāt sindhavaḥ sapta pātana pātu no viṣṇur uta dyauḥ ||1||

pātāṃ no dyāvāpṛthivī abhiṣṭaye pātu grāvā pātu somo no aṃhasaḥ |
pātu no devī subhagā sarasvatī pātv agniḥ śivā ye asya pāyavaḥ ||2||

pātām no devāśvinā śubhas patī uṣāsānaktota na uruṣyatām |
apāṃ napād abhihrutī gayasya cid deva tvaṣṭar vardhaya sarvatātaye ||3||



tvaṣṭā me daivyaṃ vacaḥ parjanyo brahmaṇas patiḥ |
putrair bhrātṛbhir aditir nu pātu no duṣṭaraṃ trāyamāṇaṃ sahaḥ ||1||

aṃśo bhago varuṇo mitro aryamāditiḥ pāntu marutaḥ |
apa tasya dveṣo gamed abhihruto yāvayac chatrum antitam ||2||

dhiye sam aśvinā prāvataṃ na uruṣyā ṇa urujmann aprayuchan |
dyauṣ pitar yāvaya duchunā yā ||3||



ud enam uttaraṃ nayāgne ghṛtenāhuta |
sam enaṃ varcasā sṛja prajayā ca bahuṃ kṛdhi ||1||

indremaṃ prataraṃ kṛdhi sajātānām asad vaśī |
rāyas poṣeṇa saṃ sṛja jīvātave jarase naya ||2||

yasya kṛṇmo havir gṛhe tam agne vardhayā tvam |
tasmai somo adhi bravad ayaṃ ca brahmaṇas patiḥ ||3||



yo 'smān brahmaṇas pate 'devo abhimanyate |
sarvaṃ tam randhayāsi me yajamānāya sunvate ||1||

yo naḥ soma suśaṃsino duḥśaṃsa ādideśati |
vajreṇāsya mukhe jahi sa saṃpiṣṭo apāyati ||2||

yo naḥ somābhidāsati sanābhir yaś ca niṣṭyaḥ |
apa tasya balaṃ tira mahīva dyaur vadhatmanā ||3||



yena somāditiḥ pathā mitrā vā yanty adruhaḥ |
tenā no 'vasā gahi ||1||

yena soma sāhantyāsurān randhayāsi naḥ |
tenā no adhi vocata ||2||

yena devā asurāṇām ojāṃsy avṛṇīdhvam |
tenā naḥ śarma yachata ||3||



yathā vṛkṣaṃ libujā samantaṃ pariṣasvaje |
evā pari ṣvajasva māṃ yathā māṃ kāminy aso yathā man nāpagā asaḥ ||1||
yathā suparṇaḥ prapatan pakṣau nihanti bhūmyām |
evā ni hanmi te mano yathā māṃ kāminy aso yathā man nāpagā asaḥ ||2||

yatheme dyāvāpṛthivī sadyaḥ paryeti sūryaḥ |
evā pary emi te mano yathā māṃ kāminy aso yathā man nāpagā asaḥ ||3||


vāñcha me tanvaṃ pādau vāñchākṣyau vāñcha sakthyau |
akṣyau vṛṣaṇyantyāḥ keśā māṃ te kāmena śuṣyantu ||1||

mama tvā doṣaṇiśriṣaṃ kṛṇomi hṛdayaśriṣam |
yathā mama kratāv aso mama cittam upāyasi ||2||

yāsāṃ nābhir ārehaṇaṃ hṛdi saṃvananaṃ kṛtam gāvo ghṛtasya mātaro 'mūṃ saṃ vānayantu me ||3||



pṛthivyai śrotrāya vanaspatibhyo 'gnaye 'dhipataye svāhā ||1||

prāṇāyāntarikṣāya vayobhyo vāyave 'dhipataye svāhā ||2||

dive cakṣuṣe nakṣatrebhyaḥ sūryāyādhipataye svāhā ||3||



śamīm aśvattha ārūḍhas tatra puṃsuvanaṃ kṛtam |
tad vai putrasya vedanaṃ tat strīṣv ā bharāmasi ||1||

puṃsi vai reto bhavati tat striyām anu ṣicyate |
tad vai putrasya vedanaṃ tat prajāpatir abravīt ||2||

prajāpatir anumatiḥ sinīvāly acīkḷpat |
straiṣūyam anyatra dadhat pumāṃsam u dadhat iha ||3||



pari dyām iva sūryo 'hīnāṃ janimāgamam |
rātrī jagad ivānyad dhaṃsāt tenā te vāraye viṣam ||1||

yad brahmabhir yad ṛṣibhir yad devair viditaṃ purā |
yad bhūtaṃ bhavyam āsanvat tenā te vāraye viṣam ||2||

madhvā pṛñce nadyaḥ parvatā girayo madhu |
madhu paruṣṇī śīpālā śam āsne astu śaṃ hṛde ||3||



namo devavadhebhyo namo rājavadhebhyaḥ |
atho ye viśyānāṃ vadhās tebhyo mṛtyo namo 'stu te ||1||

namas te adhivākāya parāvākāya te namaḥ |
sumatyai mṛtyo te namo durmatyai te idaṃ namaḥ ||2||

namas te yātudhānebhyo namas te bheṣajebhyaḥ |
namas te mṛtyo mūlebhyo brāhmaṇebhya idaṃ namaḥ ||3||



asthisraṃsaṃ parusraṃsam āsthitam hṛdayāmayam |
balāsaṃ sarvaṃ nāśayāṅgeṣṭhā yaś ca parvasu ||1||

nir balāsaṃ balāsinaḥ kṣiṇomi muṣkaraṃ yathā |
chinadmy asya bandhanaṃ mūlam urvārvā iva ||2||

nir balāsetaḥ pra patāśuṅgaḥ śiśuko yathā |
atho ita iva hāyano 'pa drāhy avīrahā ||3||



uttamo asy oṣadhīnāṃ tava vṛkṣā upastayaḥ |
upastir astu so 'smākaṃ yo asmāṃ abhidāsati ||1||

sabandhuś cāsabandhuś ca yo asmāṃ abhidāsati |
teṣāṃ sā vṛkṣāṇām ivāhaṃ bhūyāsam uttamaḥ ||2||

yathā soma oṣadhīnām uttamo haviṣāṃ kṛtaḥ |
talāśā vṛkṣāṇām ivāhaṃ bhūyāsam uttamaḥ ||3||



ābayo anābayo rasas ta ugra ābayo |
ā te karambham admasi ||1||

vihahlo nāma te pitā madāvatī nāma te mātā |
sa hina tvam asi yas tvam ātmānam āvayaḥ ||2||

tauvilike 'velayāvāyam ailaba ailayīt |
babhruś ca babhrukarṇaś cāpehi nir āla ||3||

alasālāsi pūrva silāñjālāsy uttarā |
nīlāgalasāla ||4||


yatheyam pṛthivī mahī bhūtānāṃ garbham ādadhe |
evā te dhriyatāṃ garbho anu sūtuṃ savitave ||1||

yatheyaṃ pṛthivī mahī dādhāremān vanaspatīn |
evā te dhriyatāṃ garbho anu sūtuṃ savitave ||2||

yatheyaṃ pṛthivī mahī dādhāra parvatān girīn |
evā te dhriyatāṃ garbho anu sūtuṃ savitave ||3||

yatheyaṃ pṛthivī mahī dādhāra viṣṭhitaṃ jagat |
evā te dhriyatāṃ garbho anu sūtuṃ savitave ||4||



īrṣyāyā dhrājiṃ prathamāṃ prathamasyā utāparām |
agniṃ hṛdayyaṃ śokaṃ taṃ te nir vāpayāmasi ||1||

yathā bhūmir mṛtamanā mṛtān mṛtamanastarā |
yathota mamruṣo mana everṣyor mṛtaṃ manaḥ ||2||

ado yat te hṛdi śritaṃ manaskaṃ patayiṣṇukam |
tatas ta īrṣyāṃ muñcāmi nir ūṣmāṇaṃ dṛter iva ||3||


punantu mā devajanāḥ punantu manavo dhiyā |
punantu viśvā bhūtāni pavamānaḥ punātu mā ||1||

pavamānaḥ punātu mā kratve dakṣāya jīvase |
atho ariṣṭatātaye ||2||

ubhābhyāṃ deva savitaḥ pavitreṇa savena ca |
asmān punīhi cakṣase ||3||



agner ivāsya dahata eti śuṣmiṇa uteva matto vilapann apāyati |
anyam asmad ichatu kaṃ cid avratas tapurvadhāya namo astu takmane ||1||

namo rudrāya namo astu takmane namo rājñe varuṇāya tviṣīmate |
namo dive namaḥ pṛthivyai nama oṣadhībhyaḥ ||2||

ayaṃ yo abhiśocayiṣṇur viśvā rūpāṇi haritā kṛṇoṣi |
tasmai te 'ruṇāya babhrave namaḥ kṛṇomi vanyāya takmane ||3||



imā yās tisraḥ pṛthivīs tāsāṃ ha bhūmir uttamā |
tāsām adhi tvaco ahaṃ bheṣajaṃ sam u jagrabham ||1||

śreṣṭham asi bheṣajānāṃ vasiṣṭhaṃ vīrudhānām |
somo bhaga iva yāmeṣu deveṣu varuṇo yathā ||2||

revatīr anādhṛṣaḥ siṣāsavaḥ siṣāsatha |
uta stha keśadṛmhaṇīr atho ha keśavardhanīḥ ||3||



kṛṣṇaṃ niyānaṃ harayaḥ suparṇā apo vasānā divam ut patanti |
ta āvavṛtrant sadanād ṛtasyād id ghṛtena pṛthivīṃ vy ūduḥ ||1||

payasvatīḥ kṛṇuthāpa oṣadhīḥ śivā yad ejathā maruto rukmavakṣasaḥ |
ūrjaṃ ca tatra sumatiṃ ca pinvata yatrā naro marutaḥ siñcathā madhu ||2||

udapruto marutas tāṃ iyarta vṛṣṭir yā viśvā nivatas pṛṇāti |
ejāti glahā kanyeva tunnairuṃ tundānā patyeva jāyā ||3||



sasruṣīs tad apaso divā naktaṃ ca sasruṣīḥ |
vareṇyakratur aham apo devīr upa hvaye ||1||

otā āpaḥ karmaṇyā muñcantv itaḥ praṇītaye |
sadyaḥ kṛṇvantv etave ||2||

devasya savituḥ save karma kṛṇvantu mānuṣāḥ |
śaṃ no bhavantv apa oṣadhīḥ śivāḥ ||3||



himavataḥ pra sravanti sindhau samaha saṅgamaḥ |
āpo ha mahyaṃ tad devīr dadan hṛddyotabheṣajam ||1||

yan me akṣyor ādidyota pārṣṇyoḥ prapadoś ca yat |
āpas tat sarvaṃ niṣ karan bhiṣajāṃ subhiṣaktamāḥ ||2||

sindhupatnīḥ sindhurājñīḥ sarvā yā nadya sthana |
datta nas tasya bheṣajaṃ tenā vo bhunajāmahai ||3||



pañca ca yāḥ pañcāśac ca saṃyanti manyā abhi |
itas tāḥ sarvā naśyantu vākā apacitām iva ||1||

sapta ca yāḥ saptatiś ca saṃyanti graivyā abhi |
itas tāḥ sarvā naśyantu vākā apacitām iva ||2||

nava ca yā navatiś ca saṃyanti skandhyā abhi |
itas tāḥ sarvā naśyantu vākā apacitām iva ||3||



ava mā pāpmant sṛja vaśī san mṛdayāsi naḥ |
ā mā bhadrasya loke pāpman dhehy avihrutam ||1||

yo naḥ pāpman na jahāsi tam u tvā jahimo vayam |
pathām anu vyāvartane 'nyaṃ pāpmānu padyatām ||2||

anyatrāsman ny ucyatu sahasrākṣo amartyaḥ |
yaṃ dveṣāma tam ṛchatu yam u dviṣmas tam ij jahi ||3||



devāḥ kapota iṣito yad ichan dūto nirṛtyā idam ājagāma |
tasmā arcāma kṛṇavāma niṣkṛtiṃ śaṃ no astu dvipade śaṃ catuṣpade ||1||

śivaḥ kapota iṣito no astv anāgā devāḥ śakuno gṛhaṃ naḥ |
agnir hi vipro juṣatām havir naḥ pari hetiḥ pakṣiṇī no vṛṇaktu ||2||

hetiḥ pakṣiṇī na dabhāty asmān āṣṭrī padaṃ kṛṇute agnidhāne |
śivo gobhya uta puruṣebhyo no astu mā no devā iha hiṃsīt kapota ||3||



ṛcā kapotaṃ nudata praṇodam iṣaṃ madantaḥ pari gāṃ nayāmaḥ |
saṃlobhayanto duritā padāni hitvā na ūrjaṃ pra padāt pathiṣṭhaḥ ||1||

parīme 'gnim arṣata parīme gām aneṣata |
deveṣv akrata śravaḥ ka imāṃ ā dadharṣati ||2||

yaḥ prathamaḥ pravatam āsasāda bahubhyaḥ panthām anupaspaśānaḥ |
yo 'syeśe dvipado yaś catuṣpadas tasmai yamāya namo astu mṛtyave ||3||



amūn hetiḥ patatriṇī ny etu yad ulūko vadati mogham etat |
yad vā kapota padam agnau kṛṇoti ||1||

yau te dūtau nirṛta idam eto 'prahitau prahitau vā gṛhaṃ naḥ |
kapotolūkābhyām apadaṃ tad astu ||2||

avairahatyāyedam ā papatyāt suvīratāyā idam ā sasadyāt |
parāṅ eva parā vada parācīm anu saṃvatam |
yathā yamasya tvā gṛhe 'rasaṃ praticākaśān ābhūkaṃ praticākaśān ||3||



devā imaṃ madhunā saṃyutaṃ yavaṃ sarasvatyām adhi maṇāv acarkṛṣuḥ |
indra āsīt sīrapatiḥ śatakratuḥ kīnāśā āsan marutaḥ sudānavaḥ ||1||

yas te mado 'vakeśo vikeśo yenābhihasyaṃ puruṣaṃ kṛṇoṣi |
ārāt tvad anyā vanāni vṛkṣi tvaṃ śami śatavalśā vi roha ||2||

bṛhatpalāśe subhage varṣavṛddha ṛtāvari |
māteva putrebhyo mṛḍa keśebhyaḥ śami ||3||



āyaṃ gauḥ pṛśnir akramīd asadan mātaram puraḥ |
pitaram ca prayant svaḥ ||1||

antaś carati rocanā asya prāṇād apānataḥ |
vy akhyan mahiṣaḥ svaḥ ||2||

triṃśad dhāmā vi rājati vāk pataṅgo aśiśriyat |
prati vastor ahar dyubhiḥ ||3||



antardāve juhuta sv etad yātudhānakṣayaṇaṃ ghṛtena |
ārād rakṣāṃsi prati daha tvam agne na no gṛhāṇām upa tītapāsi ||1||

rudro vo grīvā aśarait piśācāḥ pṛṣṭīr vo 'pi śṛṇātu yātudhānāḥ |
vīrud vo viśvatovīryā yamena sam ajīgamat ||2||

abhayaṃ mitrāvaruṇāv ihāstu no 'rciṣāttriṇo nudataṃ pratīcaḥ |
mā jñātāraṃ mā pratiṣṭhāṃ vidanta mitho vighnānā upa yantu mṛtyum ||3||



yasyedam ā rajo yujas tuje janā navaṃ svaḥ |
indrasya rantyaṃ bṛhat ||1||
nādhṛṣa ā dadhṛṣate dhṛṣāṇo dhṛṣitaḥ śavaḥ |
purā yathā vyathiḥ śrava indrasya nādhṛṣe śavaḥ ||2||

sa no dadātu tāṃ rayim uruṃ piśaṅgasaṃdṛśam |
indraḥ patis tuviṣṭamo janeṣv ā ||3||



prāgnaye vācam īraya vṛṣabhāya kṣitīnām |
sa naḥ parṣad ati dviṣaḥ ||1||

yo rakṣāṃsi nijūrvaty agnis tigmena śociṣā |
sa naḥ parṣad ati dviṣaḥ ||2||

yaḥ parasyāḥ parāvatas tiro dhanvātirocate |
sa naḥ parṣad ati dviṣaḥ ||3||

yo viśvābhi vipaśyati bhuvanā saṃ ca paśyati |
sa naḥ parṣad ati dviṣaḥ ||4||

yo asya pāre rajasaḥ śukro agnir ajāyata |
sa naḥ parṣad ati dviṣaḥ ||5||



vaiśvānaro na ūtaya ā pra yātu parāvataḥ |
agnir naḥ suṣṭutīr upa ||1||

vaiśvānaro na āgamad imaṃ yajñaṃ sajūr upa |
agnir uktheṣv aṃhasu ||2||

vaiśvānaro 'ṅgirasāṃ stomam ukthaṃ ca cākḷpat |
aiṣu dyumnaṃ svar yamat ||3||



ṛtāvānaṃ vaiśvānaram ṛtasya jyotiṣas patim |
ajasraṃ gharmam īmahe ||1||

sa viśvā prati cākḷpa ṛtūṃr ut sṛjate vaśī |
yajñasya vaya uttiran ||2||

agniḥ pareṣu dhāmasu kāmo bhūtasya bhavyasya |
samrād eko vi rājati ||3||



upa prāgāt sahasrākṣo yuktvā śapatho ratham |
śaptāram anvichan mama vṛka ivāvimato gṛham ||1||

pari ṇo vṛṅgdhi śapatha hradam agnir ivā dahan |
śaptāram atra no jahi divo vṛkṣam ivāśaniḥ ||2||

yo naḥ śapād aśapataḥ śapato yaś ca naḥ śapāt |
śune peṣṭram ivāvakṣāmaṃ taṃ praty asyāmi mṛtyave ||3||



siṃhe vyāghra uta yā pṛdākau tviṣir agnau brāhmaṇe sūrye yā |
indraṃ yā devī subhagā jajāna sā na aitu varcasā saṃvidānā ||1||

yā hastini dvīpini yā hiraṇye tviṣir apsu goṣu yā puruṣeṣu |
indraṃ yā devī subhagā jajāna sā na aitu varcasā saṃvidānā ||2||

rathe akṣeṣv ṛṣabhasya vāje vāte parjanye varuṇasya śuṣme |
indram yā devī subhagā jajāna sā na aitu varcasā saṃvidānā ||3||

rājanye dundubhāv āyatāyām aśvasya vāje puruṣasya māyau |
indram yā devī subhagā jajāna sā na aitu varcasā samvidānā ||4||



yaśo havir vardhatām indrajūtaṃ sahasravīryaṃ subhṛtaṃ sahaskṛtam |
prasarsrāṇam anu dīrghāya cakṣase haviṣmantaṃ mā vardhaya jyeṣṭhatātaye ||1||

achā na indraṃ yaśasaṃ yaśobhir yaśasvinaṃ namasānā vidhema |
sa no rāsva rāṣṭram indrajūtaṃ tasya te rātau yaśasaḥ syāma ||2||

yaśā indro yaśā agnir yaśāḥ somo ajāyata |
yaśā viśvasya bhūtasya aham asmi yaśastamaḥ ||3||



abhayaṃ dyāvāpṛthivī ihāstu no 'bhayaṃ somaḥ savitā naḥ kṛṇotu |
abhayaṃ no 'stūrv antarikṣaṃ saptaṛṣīṇāṃ ca haviṣābhayaṃ no astu ||1||

asmai grāmāya pradiśaś catasra ūrjaṃ subhūtaṃ svasti savitā naḥ kṛṇotu |
aśatrv indro abhayaṃ naḥ kṛṇotv anyatra rājñām abhi yātu manyuḥ ||2||

anamitraṃ no adharād anamitraṃ na uttarāt |
indrānamitraṃ naḥ paścād anamitraṃ puras kṛdhi ||3||



manase cetase dhiya ākūtaya uta cittaye |
matyai śrutāya cakṣase vidhema haviṣā vayam ||1||

apānāya vyānāya prāṇāya bhūridhāyase |
sarasvatyā uruvyace vidhema haviṣā vayam ||2||

mā no hāsiṣur ṛṣayo daivyā ye tanūpā ye nas tanvas tanūjāḥ |
amartyā martyāṃ abhi naḥ sacadhvam āyur dhatta prataraṃ jīvase naḥ ||3||



ava jyām iva dhanvano manyuṃ tanomi te hṛdaḥ |
yathā saṃmanasau bhūtvā sakhāyāv iva sacāvahai ||1||

sakhāyāv iva sacāvahā ava manyuṃ tanomi te |
adhas te aśmano manyum upāsyāmasi yo guruḥ ||2||

abhi tiṣṭhāmi te manyuṃ pārṣṇyā prapadena ca |
yathāvaśo na vādiṣo mama cittam upāyasi ||3||



ayaṃ darbho vimanyukaḥ svāya cāraṇāya ca |
manyor vimanyukasyāyaṃ manyuśamana ucyate ||1||

ayaṃ yo bhūrimūlaḥ samudram avatiṣṭhati |
darbhaḥ pṛthivyā utthito manyuśamana ucyate ||2||

vi te hanavyāṃ śaraṇiṃ vi te mukhyāṃ nayāmasi |
yathāvaśo na vādiṣo mama cittam upāyasi ||3||



asthād dyaur asthāt pṛthivy asthād viśvam idaṃ jagat |
asthur vṛkṣā ūrdhvasvapnās tiṣṭhād rogo ayaṃ tava ||1||

śataṃ yā bheṣajāni te sahasraṃ saṃgatāni ca |
śreṣṭham āsrāvabheṣajaṃ vasiṣṭhaṃ roganāśanam ||2||

rudrasya mūtram asy amṛtasya nābhiḥ |
viṣāṇakā nāma vā asi pitṝṇāṃ mūlād utthitā vātīkṛtanāśanī ||3||



paro 'pehi manaspāpa kim aśastāni śaṃsasi |
parehi na tvā kāmaye vṛkṣāṃ vanāni saṃ cara gṛheṣu goṣu me manaḥ ||1||

avaśasā niḥśasā yat parāśasopārima jāgrato yat svapantaḥ |
agnir viśvāny apa duṣkṛtāny ajuṣṭāny āre asmad dadhātu ||2||

yad indra brahmaṇas pate 'pi mṛṣā carāmasi |
pracetā na āṅgiraso duritāt pātv aṃhasaḥ ||3||



yo na jīvo 'si na mṛto devānām amṛtagarbho 'si svapna |
varuṇānī te mātā yamaḥ pitārarur nāmāsi ||1||

vidma te svapna janitraṃ devajāmīnāṃ putro 'si yamasya karaṇaḥ |
antako 'si mṛtyur asi taṃ tvā svapna tathā saṃ vidma sa naḥ svapna duṣvapnyāt pāhi ||2||

yathā kalāṃ yathā śaphaṃ yatharṇaṃ saṃnayanti |
evā duṣvapnyaṃ sarvaṃ dviṣate saṃ nayāmasi ||3||



agniḥ prātaḥsavane pātv asmān vaiśvānaro viśvakṛd viśvaśaṃbhūḥ |
sa naḥ pāvako draviṇe dadhātv āyuṣmantaḥ sahabhakṣāḥ syāma ||1||

viśve devā maruta indro asmān asmin dvitīye savane na jahyuḥ |
āyuṣmantaḥ priyam eṣāṃ vadanto vayaṃ devānāṃ sumatau syāma ||2||

idaṃ tṛtīyaṃ savanaṃ kavīnām ṛtena ye camasam airayanta |
te saudhanvanāḥ svar ānaśānāḥ sviṣṭiṃ no abhi vasyo nayantu ||3||



śyeno 'si gāyatrachandā anu tvā rabhe |
svasti mā saṃ vahāsya yajñasyodṛci svāhā ||1||

ṛbhur asi jagachandā anu tvā rabhe |
svasti mā saṃ vahāsya yajñasyodṛci svāhā ||2||

vṛṣāsi triṣṭupchandā anu tvā rabhe |
svasti mā saṃ vahāsya yajñasyodṛci svāhā ||3||



nahi te agne tanvaḥ krūram ānaṃśa martyaḥ |
kapir babhasti tejanaṃ svaṃ jarāyu gaur iva ||1||

meṣa iva vai saṃ ca vi corv acyase yad uttaradrāv uparaś ca khādataḥ |
śīrṣṇā śiro 'psasāpso ardayann aṃśūn babhasti haritebhir āsabhiḥ ||2||

suparṇā vācam akratopa dyavy ākhare kṛṣṇā iṣirā anartiṣuḥ |
ni yan niyanti uparasya niṣkṛtiṃ purū reto dadhire sūryaśritaḥ ||3||



hataṃ tardaṃ samaṅkam ākhum aśvinā chintaṃ śiro api pṛṣṭīḥ śṛṇītam |
yavān ned adān api nahyataṃ mukham athābhayaṃ kṛṇutaṃ dhānyāya ||1||

tarda hai pataṅga hai jabhya hā upakvasa |
brahmevāsaṃsthitaṃ havir anadanta imān yavān ahiṃsanto apodita ||2||

tardāpate vaghāpate tṛṣṭajambhā ā śṛṇota me |
ya āraṇyā vyadvarā ye ke ca stha vyadvarās tānt sarvān jambhayāmasi ||3||



vāyoḥ pūtaḥ pavitreṇa pratyaṅ somo ati drutaḥ |
indrasya yujaḥ sakhā ||1||

āpo asmān mātaraḥ sūdayantu ghṛtena no ghṛtapvaḥ punantu |
viśvaṃ hi ripraṃ pravahanti devīr ud id ābhyaḥ śucir ā pūta emi ||2||

yat kiṃ cedaṃ varuṇa daivye jane 'bhidrohaṃ manuṣyāś caranti |
acittyā cet tava dharma yuyopima mā nas tasmād enaso deva rīriṣaḥ ||3||


ut sūryo diva eti puro rakṣāṃsi nijūrvan |
ādityaḥ parvatebhyo viśvadṛṣṭo adṛṣṭahā ||1||

ni gāvo goṣṭhe asadan ni mṛgāso avikṣata |
ny ūrmayo nadīnaṃ ny adṛṣṭā alipsata ||2||

āyurdadaṃ vipaścitaṃ śrutāṃ kaṇvasya vīrudham |
ābhāriṣaṃ viśvabheṣajīm asyādṛṣṭān ni śamayat ||3||



dyauś ca ma idaṃ pṛthivī ca pracetasau śukro bṛhan dakṣiṇayā pipartu |
anu svadhā cikitāṃ somo agnir vāyur naḥ pātu savitā bhagaś ca ||1||

punaḥ prāṇaḥ punar ātmā na aitu punaś cakṣuḥ punar asur na aitu |
vaiśvānaro no adabdhas tanūpā antas tiṣṭhāti duritāni viśvā ||2||

saṃ varcasā payasā saṃ tanūbhir aganmahi manasā saṃ śivena |
tvaṣṭā no atra varīyaḥ kṛṇotv anu no mārṣṭu tanvo yad viriṣṭam ||3||


idaṃ tad yuja uttaram indraṃ śumbhāmy aṣṭaye |
asya kṣatraṃ śriyaṃ mahīṃ vṛṣṭir iva vardhayā tṛṇam ||1||

asmai kṣatram agnīṣomāv asmai dhārayataṃ rayim |
imaṃ rāṣṭrasyābhīvarge kṛṇutam yuja uttaram ||2||

sabandhuś cāsabandhuś ca yo asmāṃ abhidāsati |
sarvaṃ taṃ randhayāsi me yajamānāya sunvate ||3||



ye panthāno bahavo devayānā antarā dyāvāpṛthivī saṃcaranti |
teṣām ajyāniṃ yatamo vahāti tasmai mā devāḥ pari datteha sarve ||1||

grīṣmo hemantaḥ śiśiro vasantaḥ śarad varṣāḥ svite no dadhāta |
ā no goṣu bhajatā prajāyāṃ nivāta id vaḥ śaraṇe syāma ||2||

idāvatsarāya parivatsarāya saṃvatsarāya kṛṇutā bṛhan namaḥ |
teṣāṃ vayaṃ sumatau yajñiyānām api bhadre sau manase syāma ||3||



mā no devā ahir vadhīt satokānt sahapuruṣān |
samyataṃ na vi ṣparad vyāttaṃ na saṃ yaman namo devajanebhyaḥ |

namo 'stv asitāya namas tiraścirājaye |
svajāya babhrave namo namo devajanebhyaḥ ||2||

saṃ te hanmi datā dataḥ sam u te hanvā hanū |
saṃ te jihvayā jihvāṃ sam v āsnāha āsyam ||3||



idam id vā u bheṣajam idaṃ rudrasya bheṣajam |
yeneṣum ekatejanāṃ śataśalyām apabravat ||1||

jālāṣeṇābhi ṣiñcata jālāṣeṇopa siñcata |
jālāṣam ugraṃ bheṣajaṃ tena no mṛḍa jīvase ||2||

śaṃ ca no mayaś ca no mā ca naḥ kiṃ canāmamat |
kṣamā rapo viśvaṃ no astu bheṣajaṃ sarvaṃ no astu bheṣajam ||3||



yaśasaṃ mendro maghavān kṛṇotu yaśasaṃ dyāvāpṛthivī ubhe ime |
yaśasaṃ mā devaḥ savitā kṛṇotu priyo dātur dakṣiṇāyā iha syām ||1||

yathendro dyāvāpṛthivyor yaśasvān yathāpa oṣadhīṣu yaśasvatīḥ |
evā viśveṣu deveṣu vayaṃ sarveṣu yaśasaḥ syāma ||2||

yaśā indro yaśā agnir yaśāḥ somo ajāyata |
yaśā viśvasya bhūtasyāham asmi yaśastamaḥ ||3||



anaḍudbhyas tvaṃ prathamaṃ dhenubhyas tvam arundhati |
adhenave vayase śarma yacha catuṣpade ||1||

śarma yachatv oṣadhiḥ saha devīr arundhatī |
karat payasvantaṃ goṣṭham ayakṣmāṃ uta pūruṣān ||2||

viśvarūpāṃ subhagām achāvadāmi jīvalām |
sā no rudrasyāstāṃ hetiṃ dūraṃ nayatu gobhyaḥ ||3||



ayam ā yāty aryamā purastād viṣitastupaḥ |
asyā ichann agruvai patim uta jāyām ajānaye ||1||

aśramad iyam aryamann anyāsāṃ samanaṃ yatī |
aṅgo nv aryamann asyā anyāḥ samanam āyati ||2||

dhātā dādhāra pṛthivīm dhātā dyām uta sūryam |
dhātāsyā agruvai patim dadhātu pratikāmyam ||3||



mahyam āpo madhumad erayantāṃ mahyaṃ sūro abharaj jyotiṣe kam |
mahyaṃ devā uta viśve tapojā mahyaṃ devaḥ savitā vyaco dhāt ||1||

ahaṃ viveca pṛthivīm uta dyām aham ṛtūṃr ajanayaṃ sapta sākam |
ahaṃ satyam anṛtaṃ yad vadāmy ahaṃ daivīṃ pari vācam viśaś ca ||2||

ahaṃ jajāna pṛthivīm uta dyām aham ṛtūṃr ajanayaṃ sapta sindhūn |
ahaṃ satvam anṛtaṃ yad vadāmi yo agnīṣomāv ajuṣe sakhāyā ||3||



vaiśvānaro raśmibhir naḥ punātu vātaḥ prāṇeneṣiro nabhobhiḥ |
dyāvāpṛthivī payasā payasvatī ṛtāvarī yajñiye na punītām ||1||

vaiśvānarīṃ sūnṛtām ā rabhadhvaṃ yasyā āśās tanvo vītapṛṣṭhāḥ |
tayā gṛṇantaḥ sadhamādeṣu vayaṃ syāma patayo rayīnām ||2||

vaiśvānarīṃ varcasa ā rabhadhvaṃ śuddhā bhavantaḥ śucayaḥ pāvakāḥ |
iheḍayā sadhamādaṃ madanto jyok paśyema sūryam uccarantam ||3||



yat te devī nirṛtir ābabandha dāma grīvāsv avimokyaṃ yat |
tat te vi ṣyāmy āyuṣe varcase balāyādomadam annam addhi prasūtaḥ ||1||

namo 'stu te nirṛte tigmatejo 'yasmayān vi cṛtā bandhapāśān |
yamo mahyam punar it tvām dadāti tasmai yamāya namo astu mṛtyave ||2||

ayasmaye drupade bedhiṣa ihābhihito mṛtyubhir ye sahasram |
yamena tvaṃ pitṛbhiḥ saṃvidāna uttamaṃ nākam adhi rohayemam ||3||

saṃsam id yuvase vṛṣann agne viśvāny arya ā |
iḍas pade sam idhyase sa no vasūny ā bhara ||4||



saṃ jānīdhvaṃ saṃ pṛcyadhvaṃ saṃ vo manāṃsi jānatām |
devā bhāgaṃ yathā pūrve samjānānā upāsate ||1||

samāno mantraḥ samitiḥ samānī samānaṃ vrataṃ saha cittam eṣām |
samānena vo haviṣā juhomi samānaṃ ceto abhisaṃviśadhvam ||2||

samānī va ākūtiḥ samānā hṛdayāni vaḥ |
samānam astu vo manaḥ yathā vaḥ susahāsati ||3||



ava manyur avāyatāva bāhū manoyujā |
parāśara tvaṃ teṣām parāñcaṃ śuṣmam ardayādhā no rayim ā kṛdhi ||1||

nirhastebhyo nairhastam yaṃ devāḥ śarum asyatha |
vṛścāmi śatrūṇāṃ bāhūn anena haviṣā 'ham ||2||

indraś cakāra prathamaṃ nairhastam asurebhyaḥ |
jayantu satvāno mama sthireṇendreṇa medinā ||3||



nirhastaḥ śatrur abhidāsann astu ye senābhir yudham āyanty asmān |
sam arpayendra mahatā vadhena drātv eṣām aghahāro vividdhaḥ ||1||

ātanvānā āyachanto 'syanto ye ca dhāvatha |
nirhastāḥ śatravaḥ sthanendro vo 'dya parāśarīt ||2||

nirhastāḥ santu śatravo 'ṅgaiṣāṃ mlāpayāmasi |
athaiṣām indra vedāṃsi śataśo vi bhajāmahai ||3||


pari vartmāni sarvata indraḥ pūṣā ca sasratuḥ |
muhyantv adyāmūḥ senā amitrāṇāṃ parastarām ||1||

mūḍhā amitrāś caratāśīrṣāṇa ivāhayaḥ |
teṣāṃ vo agnimūḍhānām indro hantu varaṃvaram ||2||

aiṣu nahya vṛṣājinaṃ hariṇasya bhiyaṃ kṛdhi |
parāṅ amitra eṣatv arvācī gaur upeṣatu ||3||



āyam agant savitā kṣureṇoṣṇena vāya udakenehi |
ādityā rudrā vasava undantu sacetasaḥ somasya rājño vapata pracetasaḥ ||1||

aditiḥ śmaśru vapatv āpa undantu varcasā |
cikitsatu prajāpatir dīrghāyutvāya cakṣase ||2||

yenāvapat savitā kṣureṇa somasya rājño varuṇasya vidvān |
tena brahmāṇo vapatedam asya gomān aśvavān ayam astu prajāvān ||3||



girāv aragarāṭeṣu hiranye goṣu yad yaśaḥ |
surāyāṃ sicyamānāyāṃ kīlāle madhu tan mayi ||1||

aśvinā sāragheṇa mā madhunāṅktaṃ śubhas patī |
yathā bhargasvatīṃ vācam āvadāni janāṃ anu ||2||

mayi varco atho yaśo 'tho yajñasya yat payaḥ |
tan mayi prajāpatir divi dyām iva dṛṃhatu ||3||



yathā māṃsam yathā surā yathākṣā adhidevane |
yathā puṃso vṛṣaṇyata striyāṃ nihanyate manaḥ |
evā te aghnye mano 'dhi vatse ni hanyatām ||1||

yathā hastī hastinyāḥ padena padam udyuje |
yathā puṃso vṛṣaṇyata striyāṃ nihanyate manaḥ |
evā te aghnye mano 'dhi vatse ni hanyatām ||2||

yathā pradhir yathopadhir yathā nabhyaṃ pradhāv adhi |
yathā puṃso vṛṣaṇyata striyāṃ nihanyate manaḥ |
evā te aghnye mano 'dhi vatse ni hanyatām ||3||



yad annam admi bahudhā virūpaṃ hiraṇyam aśvam uta gām ajām avim |
yad eva kiṃ ca pratijagrahāham agniṣ ṭad dhotā suhutaṃ kṛnotu ||1||

yan mā hutam ahutam ājagāma dattaṃ pitṛbhir anumataṃ manuṣyaiḥ |
yasmān me mana ud iva rārajīty agniṣ ṭad dhotā suhutaṃ kṛṇotu ||2||

yad annam admy anṛtena devā dāsyann adāsyann uta saṃgṛṇāmi |
vaiśvānarasya mahato mahimnā śivaṃ mahyaṃ madhumad astv annam ||3||



yathāsitaḥ prathayate vaśām anu vapūṃṣi kṛṇvann asurasya māyayā |
evā te śepaḥ sahasāyam arko 'ṅgenāṅgaṃ saṃsamakaṃ kṛṇotu ||1||

yathā pasas tāyādaraṃ vātena sthūlabhaṃ kṛtam |
yāvat parasvataḥ pasas tāvat te vardhatāṃ pasaḥ ||2||

yāvadaṅgīnaṃ pārasvataṃ hāstinaṃ gārdabham ca yat |
yāvad aśvasya vājinas tāvat te vardhatāṃ pasaḥ ||3||



eha yātu varuṇaḥ somo agnir bṛhaspatir vasubhir eha yātu |
asya śriyam upasaṃyāta sarva ugrasya cettuḥ saṃmanasaḥ sajātāḥ ||1||

yo vaḥ śuṣmo hṛdayeṣv antar ākūtir yā vo manasi praviṣṭā |
tānt sīvayāmi haviṣā ghṛtena mayi sajātā ramatir vo astu ||2||

ihaiva sta māpa yātādhy asmat pūṣā parastād apatham vaḥ kṛṇotu |
vāstoṣ patir anu vo johavītu mayi sajātā ramatiḥ vo astu ||3||



saṃ vaḥ pṛcyantāṃ tanvaḥ saṃ manāṃsi sam u vratā |
sam vo 'yam brahmaṇas patir bhagaḥ saṃ vo ajīgamat ||1||

samjñapanaṃ vo manaso 'tho samjñapanam hṛdaḥ |
atho bhagasya yac chrāntaṃ tena saṃjñapayāmi vaḥ ||2||

yathādityā vasubhiḥ sambabhūvur marudbhir ugrā ahṛṇīyamānāḥ |
evā triṇāmann ahṛṇīyamāna imān janānt saṃmanasas kṛdhīha ||3||



nir amuṃ nuda okasaḥ sapatno yaḥ pṛtanyati |
nairbādhyena haviṣendra enaṃ parāśarīt ||1||

paramāṃ taṃ parāvatam indro nudatu vṛtrahā |
yato na punar āyati śaśvatībhyaḥ samābhyaḥ ||2||

etu tisraḥ parāvata etu pañca janāṃ ati |
etu tisro 'ti rocanā yato na punar āyati |
śaśvatībhyaḥ samābhyo yāvat sūryo asad divi ||3||



ya enaṃ pariṣīdanti samādadhati cakṣase |
saṃpreddho agnir jihvābhir ud etu hṛdayād adhi ||1||

agneḥ sāmtapanasyāham āyuṣe padam ā rabhe |
addhātir yasya paśyati dhūmam udyantam āsyataḥ ||2||

yo asya samidhaṃ veda kṣatriyeṇa samāhitām |
nābhihvāre padaṃ ni dadhāti sa mṛtyave ||3||

nainaṃ ghnanti paryāyiṇo na sannāṃ ava gachati |
agner yaḥ kṣatriyo vidvān nāma gṛhnāti āyuṣe ||4||



asthād dyaur asthāt pṛthivy asthād viśvam idaṃ jagat |
āsthāne parvatā asthu sthāmny aśvāṃ atiṣṭhipam ||1||

ya udānat parāyaṇaṃ ya udānaṇ nyāyanam |
āvartanam nivartanaṃ yo gopā api taṃ huve ||2||

jātavedo ni vartaya śataṃ te santv āvṛtaḥ |
sahasraṃ ta upāvṛtas tābhir naḥ punar ā kṛdhi ||3||



tena bhūtena haviṣāyam ā pyāyatāṃ punaḥ |
jāyām yām asmā āvākṣus tām rasenābhi vardhatām ||1||

abhi vardhatāṃ payasābhi rāṣṭreṇa vardhatām |
rayyā sahasravarcasemau stām anupakṣitau ||2||

tvaṣṭā jāyām ajanayat tvaṣṭāsyai tvāṃ patim |
tvaṣṭā sahasram āyuṃṣi dīrgham āyuḥ kṛṇotu vām ||3||



ayaṃ no nabhasas patiḥ saṃsphāno abhi rakṣatu |
asamātim gṛheṣu naḥ ||1||

tvaṃ no nabhasas pate ūrjaṃ gṛhesu dhāraya |
ā puṣṭam etv ā vasu ||2||

deva saṃsphāna sahasrāpoṣasyeśiṣe |
tasya no rāsva tasya no dhehi tasya te bhaktivāmsaḥ syāma ||3||



antarikṣeṇa patati viśvā bhūtāvacākaśat |
śuno divyasya yan mahas tenā te haviṣā vidhema ||1||

ye trayaḥ kālakāñjā divi devā iva śritāḥ |
tānt sarvān ahva ūtaye 'smā ariṣṭatātaye ||2||

apsu te janma divi te sadhasthaṃ samudre antar mahimā te pṛthivyām |
śuno divyasya yan mahas tenā te haviṣā vidhema ||3||



yantāsi yachase hastāv apa rakṣāṃsi sedhasi |
prajāṃ dhanaṃ ca gṛhṇānaḥ parihasto abhūd ayam ||1||

parihasta vi dhāraya yoniṃ garbhāya dhātave |
maryāde putram ā dhehi taṃ tvam ā gamayāgame ||2||

yaṃ parihastam abibhar aditiḥ putrakāmyā |
tvaṣṭā tam asyā ā badhnād yathā putraṃ janād ||3||



āgachata āgatasya nāma gṛhṇāmy āyataḥ |
indrasya vṛtraghno vanve vāsavasya śatakratoḥ ||1||

yena sūryāṃ sāvitrīm aśvinohatuḥ pathā |
tena mām abravīd bhago jayām ā vahatād iti ||2||

yas te 'ṅkuśo vasudāno bṛhann indra hiraṇyayaḥ |
tenā janiyate jāyāṃ mahyaṃ dhehi śacīpate ||3||



apacitaḥ pra patata suparṇo vasater iva |
sūryaḥ kṛṇotu bheṣajaṃ candramā vo 'pochatu ||1||

eny ekā śyeny ekā kṛṣṇaikā rohiṇī dve |
sarvāsām agrabhaṃ nāmāvīraghnīr apetana ||2||

asūtikā rāmāyaṇy apacit pra patiṣyati |
glaur itaḥ pra patiṣyati sa galunto naśiṣyati ||3||

vīhi svām āhutiṃ juṣāno manasā svāhā manasā yad idaṃ juhomi ||4||



yasyās ta āsani ghore juhomy eṣāṃ baddhānām avasarjanāya kam |
bhūmir iti tvābhipramanvate janā nirṛtir iti tvāhaṃ pari veda sarvataḥ ||1||

bhūte haviṣmatī bhavaiṣa te bhāgo yo asmāsu |
muñcemān amūn enasaḥ svāhā ||2||

evo ṣv asman nirṛte 'nehā tvam ayasmayān vi cṛtā bandhapāśān |
yamo mahyaṃ punar it tvāṃ dadāti tasmai yamāya namo astu mṛtyave ||3||

ayasmaye drupade bedhiṣa ihābhihito mṛtyubhir ye sahasram |
yamena tvaṃ pitṛbhiḥ saṃvidāna uttamaṃ nākam adhi rohayemam ||4||



varaṇo vārayātā ayaṃ devo vanaspatiḥ |
yakṣmo yo asminn āviṣṭas tam u devā avīvaran ||1||

indrasya vacasā vayaṃ mitrasya varuṇasya ca |
devānāṃ sarveṣāṃ vācā yakṣmaṃ te vārayāmahe ||2||

yathā vṛtra imā āpas tastambha viśvadhā yatīḥ |
evā te agninā yakṣmaṃ vaiśvānareṇa vāraye ||3||



vṛṣendrasya vṛṣā divo vṛsā pṛthivyā ayam |
vṛṣā viśvasya bhūtasya tvam ekavṛṣo bhava ||1||

samudra īśe sravatām agniḥ pṛthivyā vaśī |
candramā nakṣatrāṇām īśe tvam ekavṛṣo bhava ||2||

samrāḍ asy asurāṇāṃ kakun manuṣyānām |
devānām ardhabhāg asi tvam ekavṛṣo bhava ||3||



ā tvāhārṣam antar abhūr dhruvas tiṣṭhāvicācalat |
viśas tvā sarvā vāñchantu mā tvad rāṣṭram adhi bhraśat ||1||

ihaivaidhi māpa cyoṣṭhāḥ parvata ivāvicācalat |
indra iveha dhruvas tiṣṭheha rāṣṭram u dhāraya ||2||

indra etam adīdharat dhruvaṃ dhruveṇa haviṣā |
tasmai somo adhi bravad ayaṃ ca brahmaṇas patiḥ ||3||



dhruvā dyaur dhruvā pṛthivī dhruvaṃ viśvam idaṃ jagat |
dhruvāsaḥ parvatā ime dhruvo rājā viśām ayam ||1||

dhruvaṃ te rājā varuṇo dhruvam devo bṛhaspatiḥ |
dhruvaṃ ta indraś cāgniś ca rāṣṭraṃ dhārayatāṃ dhruvam ||2||

dhruvo 'cyutaḥ pra mṛṇīhi śatrūn chatrūyato 'dharān pādayasva |
sarvā diśaḥ saṃmanasaḥ sadhrīcīr dhruvāya te samitiḥ kalpatām iha ||3||



idaṃ yat preṇyaḥ śiro dattaṃ somena vṛṣṇyam |
tataḥ pari prajātena hārdiṃ te śocayāmasi ||1||

śocayāmasi te hārdiṃ śocayāmasi te manaḥ |
vātaṃ dhūma iva sadhryaṅ mām evānv etu ye manaḥ ||2||

mahyaṃ tvā mitrāvaruṇau mahyaṃ devī sarasvatī |
mahyaṃ tvā madhyaṃ bhūmyā ubhāv antau sam asyatām ||3||



yāṃ te rudra iṣum āsyad aṅgebhyo hṛdayāya ca |
idaṃ tām adya tvad vayaṃ viṣūcīṃ vi vṛhāmasi ||1||

yās te śataṃ dhamanayo 'ṅgāny anu viṣṭhitāḥ |
tāsāṃ te sarvāsām vayaṃ nir viṣāṇi hvayāmasi ||2||

namas te rudrāsyate namaḥ pratihitāyai |
namo visṛjyamānāyai namo nipatitāyai ||3||



imaṃ yavam aṣṭāyogaiḥ ṣadyogebhir acarkṛṣuḥ |
tenā te tanvo rapo 'pācīnam apa vyaye ||1||

nyag vāto vāti nyak tapati sūryaḥ |
nīcīnam aghnyā duhe nyag bhavatu te rapaḥ ||2||

āpa id vā u bheṣajīr āpo amīvacātanīḥ |
āpo viśvasya bheṣajīs tās te kṛṇvantu bheṣajam ||3||



vātaraṃhā bhava vājin yujamāna indrasya yāhi prasave manojavāḥ |
yuñjantu tvā maruto viśvavedasa ā te tvastā patsu javaṃ dadhātu ||1||

javas te arvan nihito guhā yaḥ śyene vāte uta yo 'carat parīttaḥ |
tena tvaṃ vājin balavān balenājiṃ jaya samane parayiṣṇuḥ ||2||

tanūṣ ṭe vājin tanvaṃ nayantī vāmam asmabhyaṃ dhāvatu śarma tubhyam |
ahruto maho dharuṇāya devo divīva jyotiḥ svam ā mimīyāt ||3||



yamo mṛtyur aghamāro nirṛtho babhruḥ śarvo 'stā nīlaśikhaṇḍaḥ |
devajanāḥ senayottasthivāṃsas te asmākaṃ pari vṛñjantu vīrān ||1||

manasā homair harasā ghṛtena śarvāyāstra uta rājñe bhavāya |
namasyebhyo nama ebhyaḥ kṛṇomy anyatrāsmad aghaviṣā nayantu ||2||

trāyadhvaṃ no aghaviṣābhyo vadhād viśve devā maruto viśvavedasaḥ |
agnīṣomā varuṇaḥ pūtadakṣā vātāparjanyayoḥ sumatau syāma ||3||



saṃ vo manāṃsi saṃ vratā sam ākūtīr namāmasi |
amī ye vivratā sthana tān vaḥ saṃ namayāmasi ||1||

ahaṃ gṛbhṇāmi manasā manāṃsi mama cittam anu cittebhir eta |
mama vaśeṣu hṛdayāni vaḥ kṛṇomi mama yātam anuvartmāna eta ||2||

ote me dyāvāpṛthivī otā devī sarasvatī |
otau ma indraś cāgniś ca rdhyāsmedaṃ sarasvati ||3||



aśvattho devasadanas tṛtīyasyām ito divi |
tatrāmṛtasya cakṣaṇam devāḥ kuṣṭham avanvata ||1||

hiraṇyayī naur acarad dhiraṇyabandhanā divi |
tatrāmṛtasya puṣpaṃ devāḥ kuṣṭham avanvata ||2||

garbho asy oṣadhīnāṃ garbho himavatām uta |
garbho viśvasya bhūtasyemaṃ me agadaṃ kṛdhi ||3||


yā oṣadhayaḥ somarājñīr bahvīḥ śatavicakṣaṇāḥ |
bṛhaspatiprasūtās tā no muñcantv aṃhasaḥ ||1||

muñcantu mā śapathyād atho varuṇyād uta |
atho yamasya paḍvīśād viśvasmād devakilbiṣāt ||2||

yac cakṣuṣā manasā yac ca vācopārima jāgrato yat svapantaḥ |
somas tāni svadhayā naḥ punātu ||3||



abhibhūr yajño abhibhūr agnir abhibhūḥ somo abhibhūr indraḥ |
abhy ahaṃ viśvāḥ pṛtanā yathāsāny evā vidhemāgnihotrā idaṃ haviḥ ||1||

svadhāstu mitrāvaruṇā vipaścitā prajāvat kṣatraṃ madhuneha pinvatam |
bādhethāṃ dūraṃ nirṛtiṃ parācaiḥ kṛtaṃ cid enaḥ pra mumuktam asmat ||2||

imaṃ vīram anu harṣadhvam ugram indraṃ sakhāyo anu saṃ rabhadhvam |
grāmajitaṃ gojitaṃ vajrabāhuṃ jayantam ajma pramṛṇantam ojasā ||3||



indro jayāti na parā jayātā adhirājo rājasu rājayātai |
carkṛtya īḍyo vandyaś copasadyo namasyś bhaveha ||1||

tvam indrādhirājaḥ śravasyus tvaṃ bhūr abhibhūtir janānām |
tvaṃ daivīr viśa imā vi rājāyuṣmat kṣatram ajaraṃ te astu ||2||

prācyā diśas tvam indrāsi rājotodīcyā diśo vṛtrahan chatruho 'si |
yatra yanti srotyās taj jitaṃ te dakṣiṇato vṛṣabha eṣi havyaḥ ||3||



abhi tvendra varimataḥ purā tvāṃhūraṇād dhuve |
hvayāmy ugraṃ cettāraṃ puruṇāmānam ekajam ||1||

yo adya senyo vadho jighāṃsan na udīrate |
indrasya tatra bāhū samantaṃ pari dadmaḥ ||2||

pari dadma indrasya bāhū samantaṃ trātus trāyatāṃ naḥ |
deva savitaḥ soma rājant sumanasaṃ mā kṛṇu svastaye ||3||



6,100.1a devā aduḥ sūryo dyaur adāt pṛthivy adāt |
6,100.1c tisraḥ sarasvatir aduḥ sacittā viṣadūṣaṇam ||1||

6,100.2a yad vo devā upajīkā āsiñcan dhanvany udakam |
6,100.2c tena devaprasūtenedaṃ dūṣayatā viṣam ||2||
6,100.3a asurāṇāṃ duhitāsi sā devānām asi svasā |
6,100.3c divas pṛthivyāḥ saṃbhūtā sā cakarthārasaṃ viṣam ||3||



6,101.1a ā vṛṣāyasva śvasihi vardhasva prathayasva ca |
6,101.1c yathāṅgaṃ vardhatāṃ śepas tena yoṣitam ij jahi ||1||

6,101.2a yena kṛṣaṃ vājayanti yena hinvanty āturam |
6,101.2c tenāsya brahmaṇas pate dhanur ivā tānayā pasaḥ ||2||

6,101.3a āhaṃ tanomi te paso adhi jyām iva dhanvani |
6,101.3c kramasva ṛṣa iva rohitam anavaglāyatā sadā ||3||



6,102.1a yathāyaṃ vāho aśvinā samaiti saṃ ca vartate |
6,102.1c evā mām abhi te manaḥ samaitu saṃ ca vartatām ||1||

6,102.2a āhaṃ khidāmi te mano rājāśvaḥ pṛṣṭyām iva |
6,102.2c reṣmachinnam yathā tṛṇaṃ mayi te veṣṭatāṃ manaḥ ||2||

6,102.3a āñjanasya madughasya kuṣṭhasya naladasya ca |
6,102.3c turo bhagasya hastābhyām anurodhanam ud bhare ||3||



6,103.1a saṃdānaṃ vo bṛhaspatiḥ saṃdānaṃ savitā karat |
6,103.1c saṃdānaṃ mitro aryamā saṃdānaṃ bhago aśvinā ||1||

6,103.2a sam paramānt sam avamān atho saṃ dyāmi madhyamān |
6,103.2c indras tān pary ahār dāmnā tān agne saṃ dyā tvam ||2||

6,103.3a amī ye yudham āyanti ketūn kṛtvānīkaśaḥ |
6,103.3c indras tān pary ahār dāmna tān agne saṃ dyā tvam ||3||


6,104.1a ādānena saṃdānenāmitrān ā dyāmasi |
6,104.1c apānā ye caiṣāṃ prāṇā asunāsūnt sam achidan ||1||

6,104.2a idam ādānam akaraṃ tapasendreṇa saṃśitam |
6,104.2c amitrā ye 'tra naḥ santi tān agna ā dyā tvam ||2||

6,104.3a ainān dyatām indrāgnī somo rājā ca medinau |
6,104.3c indro marutvān ādānam amitrebhyaḥ kṛṇotu naḥ ||3||



6,105.1a yathā mano manasketaiḥ parāpataty āśumat |
6,105.1c evā tvaṃ kāse pra pata manaso 'nu pravāyyam ||1||

6,105.2a yathā bāṇaḥ susaṃśitaḥ parāpataty āśumat |
6,105.2c evā tvaṃ kāse pra pata pṛthivyā anu saṃvatam ||2||

6,105.3a yathā sūryasya raśmayaḥ parāpatanty āśumat |
6,105.3c evā tvaṃ kāse pra pata samudrasyānu vikṣaram ||3||



6,106.1a āyane te parāyane dūrvā rohantu puṣpiṇīḥ |
6,106.1c utso vā tatra jāyatām hrado vā puṇḍarīkavān ||1||

6,106.2a apām idaṃ nyayanaṃ samudrasya niveśanam |
6,106.2c madhye hradasya no gṛhāḥ parācīnā mukhā kṛdhi ||2||

6,106.3a himasya tvā jarāyuṇā śāle pari vyayāmasi |
6,106.3c śītahradā hi no bhuvo 'gniṣ kṛṇotu bheṣajam ||3||



6,107.1a viśvajit trāyamāṇāyai mā pari dehi |
6,107.1c trāyamāṇe dvipāc ca sarvaṃ no rakṣa catuṣpāḍ yac ca naḥ svam ||1||

6,107.2a trāyamāṇe viśvajite mā pari dehi |
6,107.2c viśvajid dvipāc ca sarvaṃ no rakṣa catuṣpāḍ yac ca naḥ svam ||2||

6,107.3a viśvajit kalyāṇyai mā pari dehi |
6,107.3c kalyāṇi dvipāc ca sarvaṃ no rakṣa catuṣpāḍ yac ca naḥ svam ||3||

6,107.4a kalyāṇi sarvavide mā pari dehi |
6,107.4c sarvavid dvipāc ca sarvaṃ no rakṣa catuṣpāḍ yac ca naḥ svam ||4||



6,108.1a tvaṃ no medhe prathamā gobhir aśvebhir ā gahi |
6,108.1c tvaṃ sūryasya raśmibhis tvam no asi yajñiyā ||1||

6,108.2a medhām ahaṃ prathamāṃ brahmaṇvatīṃ brahmajūtām ṛṣiṣṭutām |
6,108.2c prapītāṃ brahmacāribhir devānām avase huve ||2||

6,108.3a yāṃ medhām ṛbhavo vidur yāṃ medhām asurā viduḥ |
6,108.3c ṛṣayo bhadrāṃ medhāṃ yāṃ vidus tāṃ mayy ā veśayāmasi ||3||

6,108.4a yām ṛṣayo bhūtakṛto medhāṃ medhāvino viduḥ |
6,108.4c tayā mām adya medhayāgne medhāvinaṃ kṛṇu ||4||

6,108.5a medhāṃ sāyaṃ medhāṃ prātar medhāṃ madhyandinaṃ pari |
6,108.5c medhāṃ sūryasya raśmibhir vacasā veśayāmahe ||5||



6,109.1a pippalī kṣiptabheṣajy utātividdhabheṣajī |
6,109.1c tāṃ devāḥ sam akalpayann iyaṃ jīvitavā alam ||1||

6,109.2a pippalyaḥ sam avadantāyatīr jananād adhi |
6,109.2c yaṃ jīvam aśnavāmahai na sa riṣyāti pūruṣaḥ ||2||

6,109.3a asurās tvā ny akhanan devās tvod avapan punaḥ |
6,109.3c vātīkṛtasya bheṣajīm atho kṣiptasya bheṣajīm ||3||



6,110.1a pratno hi kam īḍyo adhvareṣu sanāc ca hotā navyaś ca satsi |
6,110.1c svām cāgne tanvaṃ piprāyasvāsmabhyaṃ ca saubhagam ā yajasva ||1||

6,110.2a jyeṣṭhaghnyāṃ jāto vicṛtor yamasya mūlabarhaṇāt pari pāhy enam |
6,110.2c aty enam neṣad duritāni viśvā dīrghāyutvāya śataśāradāya ||2||

6,110.3a vyāghre 'hny ajaniṣṭa vīro nakṣatrajā jāyamānaḥ suvīraḥ |
6,110.3c sa mā vadhīt pitaraṃ vardhamāno mā mātaraṃ pra minīj janitrīm ||3||



6,111.1a imam me agne puruṣam mumugdhy ayaṃ yo baddhaḥ suyato lālapīti |
6,111.1c ato 'dhi te kṛṇavad bhāgadheyaṃ yadānunmadito 'sati ||1||

6,111.2a agniṣ ṭe ni śamayatu yadi te mana udyutam |
6,111.2c kṛṇomi vidvān bheṣajaṃ yathānunmadito 'sasi ||2||

6,111.3a devainasād unmaditam unmattam rakṣasas pari |
6,111.3c kṛṇomi vidvān bheṣajaṃ yadānunmadito 'sati ||3||

6,111.4a punas tvā dur apsarasaḥ punar indraḥ punar bhagaḥ |
6,111.4c punas tvā dur viśve devā yathānunmadito 'sasi ||4||


6,112.1a mā jyeṣṭhaṃ vadhīd ayam agna eṣām mūlabarhaṇāt pari pāhy enam |
6,112.1c sa grāhyāḥ pāśān vi cṛta prajānan tubhyaṃ devā anu jānantu viśve ||1||

6,112.2a un muñca pāśāṃs tvam agna eṣāṃ trayas tribhir utsitā yebhir āsan |
6,112.2c sa grāhyāḥ pāśān vi cṛta prajānan pitāputrau mātaraṃ muñca sarvān ||2||

6,112.3a yebhiḥ pāśaiḥ parivitto vibaddho 'ṅgeaṅga ārpita utsitaś ca |
6,112.3c vi te mucyantaṃ vimuco hi santi bhrūṇaghni pūṣan duritāni mṛkṣva ||3||



6,113.1a trite devā amṛjataitad enas trita enan manuṣyeṣu mamṛje |
6,113.1c tato yadi tvā grāhir ānaśe tāṃ te devā brahmaṇā nāśayantu ||1||

6,113.2a marīcīr dhūmān pra viśānu pāpmann udārān gachota vā nīhārān |
6,113.2c nadīnaṃ phenāṃ anu tān vi naśya bhrūṇaghni pūṣan duritāni mṛkṣva ||2||

6,113.3a dvādaśadhā nihitaṃ tritasyāpamṛṣṭam manuṣyainasāni |
6,113.3c tato yadi tvā grāhir ānaśe tāṃ te devā brahmaṇā nāśayantu ||3||



6,114.1a yad devā devaheḍanaṃ devāsaś cakṛma vayam |
6,114.1c ādityās tasmān no yuyam ṛtasya ṛtena muñcata ||1||

6,114.2a ṛtasya ṛtenādityā yajatrā muñcateha naḥ |
6,114.2c yajñaṃ yad yajñavāhasaḥ śikṣanto nopaśekima ||2||

6,114.3a medasvatā yajamānāḥ srucājyāni juhvataḥ |
6,114.3c akāmā viśve vo devāḥ śikṣanto nopa śekima ||3||



6,115.1a yad vidvāṃso yad avidvāṃsa enāṃsi cakṛmā vayam |
6,115.1c yūyaṃ nas tasmān muñcata viśve devāḥ sajoṣasaḥ ||1||

6,115.2a yadi jāgrad yadi svapann ena enasyo 'karam |
6,115.2c bhūtaṃ mā tasmād bhavyaṃ ca drupadād iva muñcatām ||2||

6,115.3a drupadād iva mumucānaḥ svinnaḥ snātvā malād iva |
6,115.3c pūtaṃ pavitreṇevājyaṃ viśve śumbhantu mainasaḥ ||3||



6,116.1a yad yāmaṃ cakrur nikhananto agre kārṣīvaṇā annavido na vidyayā |
6,116.1c vaivasvate rājani taj juhomy atha yajñiyaṃ madhumad astu no 'nnam ||1||

6,116.2a vaivasvataḥ kṛṇavad bhāgadheyaṃ madhubhāgo madhunā saṃ sṛjāti |
6,116.2c mātur yad ena iṣitaṃ na āgan yad vā pitā 'parāddho jihīde ||2||

6,116.3a yadīdaṃ mātur yadi pitur naḥ pari bhrātuḥ putrāc cetasa ena āgan |
6,116.3c yāvanto asmān pitaraḥ sacante teṣāṃ sarveṣāṃ śivo astu manyuḥ ||3||



6,117.1a apamityam apratīttaṃ yad asmi yamasya yena balinā carāmi |
6,117.1c idaṃ tad agne anṛṇo bhavāmi tvaṃ pāśān vicṛtaṃ vettha sarvān ||1||

6,117.2a ihaiva santaḥ prati dadma enaj jīvā jīvebhyo ni harāma enat |
6,117.2c apamitya dhānyaṃ yaj jaghasāham idaṃ tad agne anṛṇo bhavāmi ||2||

6,117.3a anṛṇā asminn anṛṇāḥ parasmin tṛtīye loke anṛṇāḥ syāma |
6,117.3c ye devayānāḥ pitṛyāṇaś ca lokāḥ sarvān patho anṛṇā ā kṣiyema ||3||



6,118.1a yad dhastābhyāṃ cakṛma kilbiṣāṇy akṣāṇāṃ gatnum upalipsamānāḥ |
6,118.1c ugraṃpaśye ugrajitau tad adyāpsarasāv anu dattām ṛṇaṃ naḥ ||1||

6,118.2a ugraṃpaśye rāṣṭrabhṛt kilbiṣāṇi yad akṣavṛttam anu dattam na etat |
6,118.2c ṛṇān no na ṛṇam ertsamāno yamasya loke adhirajjur āyat ||2||

6,118.3a yasmā ṛṇaṃ yasya jāyām upaimi yaṃ yācamāno abhyaimi devāḥ |
6,118.3c te vācaṃ vādiṣur mottarāṃ mad devapatnī apsarasāv adhītam ||3||



6,119.1a yad adīvyann ṛṇam ahaṃ kṛṇomy adāsyann agne uta saṃgṛṇāmi |
6,119.1c vaiśvānaro no adhipā vasiṣṭha ud in nayāti sukṛtasya lokam ||1||

6,119.2a vaiśvānarāya prati vedayāmi yadi ṛṇaṃ saṃgaro devatāsu |
6,119.2c sa etān pāśān vicṛtam veda sarvān atha pakvena saha saṃ bhavema ||2||

6,119.3a vaiśvānaraḥ pavitā mā punātu yat saṃgaram abhidhāvāmy āśām |
6,119.3c anājānan manasā yācamāno yat tatraino apa tat suvāmi ||3||



6,120.1a yad antarikṣaṃ pṛthivīm uta dyām yan mātaraṃ pitaraṃ vā jihiṃsima |
6,120.1c ayaṃ tasmād gārhapatyo no agnir ud in nayāti sukṛtasya lokam ||1||

6,120.2a bhūmir mātāditir no janitraṃ bhrātāntarikṣam abhiśastyā naḥ |
6,120.2c dyaur naḥ pitā pitryāc chaṃ bhavāti jāmim ṛtvā māva patsi lokāt ||2||

6,120.3a yatrā suhārdaḥ sukṛto madanti vihāya rogaṃ tanvaḥ svāyāḥ |
6,120.3c aślonā aṅgair ahrutāḥ svarge tatra paśyema pitarau ca putrān ||3||



6,121.1a viṣāṇā pāśān vi ṣyādhy asmad ya uttamā adhamā vāruṇā ye |
6,121.1c duṣvapnyaṃ duritaṃ ni ṣvāsmad atha gachema sukṛtasya lokam ||1||

6,121.2a yad dāruṇi badhyase yac ca rajjvāṃ yad bhūmyāṃ badhyase yac ca vācā |
6,121.2c ayaṃ tasmād gārhapatyo no agnir ud in nayāti sukṛtasya lokam ||2||

6,121.3a ud agātāṃ bhagavatī vicṛtau nāma tārake |
6,121.3c prehāmṛtasya yachatāṃ praitu baddhakamocanam ||3||

6,121.4a vi jihīṣva lokam kṛṇu bandhān muñcāsi baddhakam |
6,121.4c yonyā iva pracyuto garbhaḥ pathaḥ sarvāṃ anu kṣiya ||4||



6,122.1a etaṃ bhāgaṃ pari dadāmi vidvān viśvakarman prathamajā ṛtasya |
6,122.1c asmābhir dattaṃ jarasaḥ parastād achinnaṃ tantum anu saṃ tarema ||1||

6,122.2a tataṃ tantum anv eke taranti yeṣāṃ dattaṃ pitryam āyanena |
6,122.2c abandhv eke dadataḥ prayachanto dātuṃ cec chikṣānt sa svarga eva ||2||

6,122.3a anvārabhethām anusaṃrabhethām etaṃ lokaṃ śraddadhānāḥ sacante |
6,122.3c yad vāṃ pakvaṃ pariviṣṭam agnau tasya guptaye dampatī saṃ śrayethām ||3||

6,122.4a yajñam yantaṃ manasā bṛhantam anvārohāmi tapasā sayoniḥ |
6,122.4c upahūtā agne jarasaḥ parastāt tṛtīye nāke sadhamādaṃ madema ||4||

6,122.5a śuddhāḥ pūtā yoṣito yajñiyā imā brahmaṇāṃ hasteṣu prapṛthak sādayāmi |
6,122.5c yatkāma idaṃ abhiṣiñcāmi vo 'haṃ indro marutvānt sa dadātu tan me ||5||



6,123.1a etaṃ sadhasthāḥ pari vo dadāmi yaṃ śevadhim āvahāj jātavedaḥ |
6,123.1c anvāgantā yajamānaḥ svasti taṃ sma jānīta parame vyoman ||1||

6,123.2a jānīta smainaṃ parame vyoman devāḥ sadhasthā vida lokam atra |
6,123.2c anvāgantā yajamānaḥ svastīṣṭāpūrtaṃ sma kṛṇutāvir asmai ||2||

6,123.3a devāḥ pitaraḥ pitaro devāḥ |
6,123.3c yo asmi so asmi ||3||

6,123.4a sa pacāmi sa dadāmi |
6,123.4c sa yaje sa dattān mā yūṣam ||4||

6,123.5a nāke rājan prati tiṣṭha tatraitat prati tiṣṭhatu |
6,123.5c viddhi pūrtasya no rājant sa deva sumanā bhava ||5||



6,124.1a divo nu mām bṛhato antarikṣād apāṃ stoko abhy apaptad rasena |
6,124.1c sam indriyena payasāham agne chandobhir yajñaiḥ sukṛtāṃ kṛtena ||1||

6,124.2a yadi vṛkṣād abhyapaptat phalaṃ tad yady antarikṣāt sa u vāyur eva |
6,124.2c yatrāspṛkṣat tanvo yac ca vāsasa āpo nudantu nirṛtiṃ parācaiḥ ||2||

6,124.3a abhyañjanaṃ surabhi sā samṛddhir hiraṇyaṃ varcas tad u pūtrimam eva |
6,124.3c sarvā pavitrā vitatādhy asmat tan mā tārīn nirṛtir mo arātiḥ ||3||



6,125.1a vanaspate vīḍvaṅgo hi bhūyā asmatsakhā prataraṇaḥ suvīraḥ |
6,125.1c gobhiḥ saṃnaddho asi vīḍayasvāsthātā te jayatu jetvāni ||1||

6,125.2a divas pṛthivyāḥ pary oja udbhṛtaṃ vanaspatibhyaḥ pary ābhṛtaṃ sahaḥ |
6,125.2c apām ojmānaṃ pari gobhir āvṛtam indrasya vajraṃ haviṣā rathaṃ yaja ||2||

6,125.3a indrasyaujo marutām anīkaṃ mitrasya garbho varuṇasya nābhiḥ |
6,125.3c sa imāṃ no havyadātiṃ juṣāṇo deva ratha prati havyā gṛbhāya ||3||


6,126.1a upa śvāsaya pṛthivīm uta dyaṃ purutrā te vanvatāṃ viṣṭhitam jagat |
6,126.1c sa dundubhe sajūr indreṇa devair dūrād davīyo apa sedha śatrūn ||1||

6,126.2a ā krandaya balam ojo na ā dhā abhi ṣṭana duritā bādhamānaḥ |
6,126.2c apa sedha dundubhe duchunām ita indrasya muṣṭir asi vīḍayasva ||2||

6,126.3a prāmūṃ jayābhīme jayantu ketumad dundubhir vāvadītu |
6,126.3c sam aśvaparṇāḥ patantu no naro 'smākam indra rathino jayantu ||3||



6,127.1a vidradhasya balāsasya lohitasya vanaspate |
6,127.1c visalpakasyauṣadhe moc chiṣaḥ piśitaṃ cana ||1||

6,127.2a yau te balāsa tiṣṭhataḥ kakṣe muṣkāv apaśritau |
6,127.2c vedāhaṃ tasya bheṣajaṃ cīpudrur abhicakṣaṇam ||2||

6,127.3a yo aṅgyo yaḥ karṇyo yo akṣyor visalpakaḥ |
6,127.3c vi vṛhāmo visalpakaṃ vidradhaṃ hṛdayāmayam |
6,127.3e parā tam ajñātam yakṣmam adharāñcaṃ suvāmasi ||3||



6,128.1a śakadhūmaṃ nakṣatrāṇi yad rājānam akurvata |
6,128.1c bhadrāham asmai prāyachan idaṃ rāṣṭram asād iti ||1||

6,128.2a bhadrāhaṃ no madhyaṃdine bhadrāhaṃ sāyam astu naḥ |
6,128.2c bhadrāhaṃ no ahnāṃ prātā rātrī bhadrāham astu naḥ ||2||

6,128.3a ahorātrābhyāṃ nakṣatrebhyaḥ suryācandramasābhyām |
6,128.3c bhadrāham asmabhyaṃ rājan chakadhūma tvaṃ kṛdhi ||3||

6,128.4a yo no bhadrāham akaraḥ sāyaṃ naktam atho divā |
6,128.4c tasmai te nakṣatrarāja śakadhūma sadā namaḥ ||4||



6,129.1a bhagena mā śāṃśapena sākam indreṇa medinā |
6,129.1c kṛṇomi bhaginaṃ māpa drāntv arātayaḥ ||1||

6,129.2a yena vṛkṣāṃ abhyabhavo bhagena varcasā saha |
6,129.2c tena mā bhaginaṃ kṛṇv apa drāntv arātayaḥ ||2||

6,129.3a yo andho yaḥ punaḥsaro bhago vṛkṣeṣv āhitaḥ |
6,129.3c tena mā bhaginaṃ kṛṇv apa drāntv arātayaḥ ||3||



6,130.1a rathajitāṃ rāthajiteyīnām apsarasām ayaṃ smaraḥ |
6,130.1c devāḥ pra hiṇuta smaram asau mām anu śocatu ||1||

6,130.2a asau me smaratād iti priyo me smaratād iti |
6,130.2c devāḥ pra hiṇuta smaram asau mām anu śocatu ||2||

6,130.3a yathā mama smarād asau nāmuṣyāhaṃ kadā cana |
6,130.3c devāḥ pra hiṇuta smaram asau mām anu śocatu ||3||

6,130.4a un mādayata maruta ud antarikṣa mādaya |
6,130.4c agna un mādayā tvam asau mām anu śocatu ||4||



6,131.1a ni śīrṣato ni pattata ādhyo ni tirāmi te |
6,131.1c devāḥ pra hiṇuta smaram asau mām anu śocatu ||1||

6,131.2a anumate 'nv idaṃ manyasvākute sam idaṃ namaḥ |
6,131.2c devāḥ pra hiṇuta smaram asau mām anu śocatu ||2||

6,131.3a yad dhāvasi triyojanaṃ pañcayojanam āśvinam |
6,131.3c tatas tvaṃ punar āyasi putrāṇāṃ no asaḥ pitā ||3||



6,132.1a yaṃ devāḥ smaram asiñcann apsv antaḥ śośucānaṃ sahādhyā |
6,132.1c taṃ te tapāmi varuṇasya dharmaṇā ||1||

6,132.2a yaṃ viśve devāḥ smaram asiñcann apsv antaḥ śośucānaṃ sahādhyā |
6,132.2c taṃ te tapāmi varuṇasya dharmaṇā ||2||

6,132.3a yam indrāṇī smaram asiñcad apsv antaḥ śośucānaṃ sahādhyā |
6,132.3c taṃ te tapāmi varuṇasya dharmaṇā ||3||

6,132.4a yam indrāgnī smaram asiñcatām apsv antaḥ śośucānaṃ sahādhyā |
6,132.4c taṃ te tapāmi varuṇasya dharmaṇā ||4||

6,132.5a yam mitrāvaruṇau smaram asiñcatām apsv antaḥ śośucānaṃ sahādhyā |
6,132.5c taṃ te tapāmi varuṇasya dharmaṇā ||5||



6,133.1a ya imāṃ devo mekhalām ābabandha yaḥ saṃnanāha ya u no yuyoja |
6,133.1c yasya devasya praśiṣā carāmaḥ sa pāram ichāt sa u no vi muñcāt ||1||

6,133.2a āhutāsy abhihuta ṛṣīṇām asy āyudham |
6,133.2c pūrvā vratasya prāśnatī vīraghnī bhava mekhale ||2||

6,133.3a mṛtyor ahaṃ brahmacārī yad asmi niryācan bhūtāt puruṣaṃ yamāya |
6,133.3c tam ahaṃ brahmaṇā tapasā śrameṇānayainaṃ mekhalayā sināmi ||3||

6,133.4a śraddhāyā duhitā tapaso 'dhi jātā svasā ṛṣīṇāṃ bhūtakṛtāṃ babhūva |
6,133.4c sā no mekhale matim ā dhehi medhām atho no dhehi tapa indriyaṃ ca ||4||

6,133.5a yāṃ tvā pūrve bhūtakṛta ṛṣayaḥ paribedhire |
6,133.5c sā tvaṃ pari ṣvajasva māṃ dīrghāyutvāya mekhale ||5||



6,134.1a ayaṃ vajras tarpayatām ṛtasyāvāsya rāṣṭram apa hantu jīvitam |
6,134.1c śṛṇātu grīvāḥ pra śṛṇātūṣṇihā vṛtrasyeva śacīpatiḥ ||1||

6,134.2a adharo'dhara uttarebhyo gūḍhaḥ pṛthivyā mot sṛpat |
6,134.2c vajreṇāvahataḥ śayām ||2||

6,134.3a yo jināti tam anvicha yo jināti tam ij jahi |
6,134.3c jinato vajra tvaṃ sīmantam anvañcam anu pātaya ||3||



6,135.1a yad aśnāmi balaṃ kurva itthaṃ vajram ā dade |
6,135.1c skandhān amuṣya śātayan vṛtrasyeva śacīpatiḥ ||1||

6,135.2a yat pibāmi saṃ pibāmi samudra iva saṃpibaḥ |
6,135.2c prāṇān amuṣya saṃpāya saṃ pibāmo amuṃ vayam ||2||

6,135.3a yad girāmi saṃ girāmi samudra iva saṃgiraḥ |
6,135.3c prāṇān amuṣya saṃgīrya saṃ girāmo amum vayam ||3||



6,136.1a devī devyām adhi jātā pṛthivyām asy oṣadhe |
6,136.1c tāṃ tvā nitatni keśebhyo dṛṃhaṇāya khanāmasi ||1||

6,136.2a dṛṃha pratnān janayājātān jātān u varṣīyasas kṛdhi ||2||

6,136.3a yas te keśo 'vapadyate samūlo yaś ca vṛścate |
6,136.3c idaṃ taṃ viśvabheṣajyābhi ṣiñcāmi vīrudhā ||3||



6,137.1a yāṃ jamadagnir akhanad duhitre keśavardhanīm |
6,137.1c tāṃ vītahavya ābharad asitasya gṛhebhyaḥ ||1||

6,137.2a abhīśunā meyā āsan vyāmenānumeyāḥ |
6,137.2c keśā naḍā iva vardhantāṃ śīrṣṇas te asitāḥ pari ||2||

6,137.3a dṛṃha mūlam āgraṃ yacha vi madhyaṃ yāmayauṣadhe |
6,137.3c keśā naḍā iva vardhantām śīrṣṇas te asitāḥ pari ||3||



6,138.1a tvaṃ vīrudhāṃ śreṣṭhatamābhiśrutāsy oṣadhe |
6,138.1c imaṃ me adya puruṣaṃ klībam opaśinaṃ kṛdhi ||1||

6,138.2a klībaṃ kṛdhy opaśinam atho kurīriṇaṃ kṛdhi |
6,138.2c athāsyendro grāvabhyām ubhe bhinattv āṇḍyau ||2||

6,138.3a klība klībaṃ tvākaraṃ vadhre vadhriṃ tvākaram arasārasaṃ tvākaram |
6,138.3c kurīram asya śīrṣaṇi kumbaṃ cādhinidadhmasi ||3||

6,138.4a ye te nādyau devakṛte yayos tiṣṭhati vṛṣṇyam |
6,138.4c te te bhinadmi śamyayāmuṣyā adhi muṣkayoḥ ||4||

6,138.5a yathā naḍam kaśipune striyo bhindanty aśmanā |
6,138.5c evā bhinadmi te śepo 'muṣyā adhi muṣkayoḥ ||5||



6,139.1a nyastikā rurohitha subhagaṃkaraṇī mama |
6,139.1c śataṃ tava pratānās trayastriṃśan nitānāḥ ||
6,139.1e tayā sahasraparṇyā hṛdayaṃ śoṣayāmi te ||1||

6,139.2a śuṣyatu mayi te hṛdayam atho śuṣyatv āsyam |
6,139.2c atho ni śuṣya māṃ kāmenātho śuṣkāsyā cara ||2||

6,139.3a saṃvananī samuṣpalā babhru kalyāṇi saṃ nuda |
6,139.3c amūṃ ca māṃ ca saṃ nuda samānaṃ hṛdayaṃ kṛdhi ||3||

6,139.4a yathodakam apapuṣo 'paśuṣyaty āsyam |
6,139.4c evā ni śuṣya māṃ kāmenātho śuṣkāsyā cara ||4||

6,139.5a yathā nakulo vichidya saṃdadhāty ahiṃ punaḥ |
6,139.5c evā kāmasya vichinnaṃ saṃ dhehi vīryāvati ||5||



6,140.1a yau vyāghrāv avarūdhau jighatsataḥ pitaraṃ mātaraṃ ca |
6,140.1c tau dantaṃ brahmaṇas pate śivau kṛṇu jātavedaḥ ||1||

6,140.2a vrīhim attaṃ yavam attam atho māṣam atho tilam |
6,140.2c eṣa vāṃ bhāgo nihito ratnadheyāya dantau mā hiṃsiṣṭaṃ pitaram mātaraṃ ca ||2||

6,140.3a upahūtau sayujau syonau dantau sumaṅgalau |
6,140.3c anyatra vāṃ ghoraṃ tanvaḥ paraitu dantau mā hiṃsiṣṭaṃ pitaraṃ mātaraṃ ca ||3||



6,141.1a vāyur enāḥ samākarat tvaṣṭā poṣāya dhriyatām |
6,141.1c indra ābhyo adhi bravad rudro bhūmne cikitsatu ||1||

6,141.2a lohitena svadhitinā mithunaṃ karṇayoḥ kṛdhi |
6,141.2c akartām aśvinā lakṣma tad astu prajayā bahu ||2||

6,141.3a yathā cakrur devāsurā yathā manuṣyā uta |
6,141.3c evā sahasrapoṣāya kṛṇutaṃ lakṣmāśvinā ||3||


6,142.1a uc chrayasva bahur bhava svena mahasā yava |
6,142.1c mṛṇīhi viśvā pātrāṇi mā tvā divyāśanir vadhīt ||1||

6,142.2a āśṛṇvantaṃ yavaṃ devaṃ yatra tvāchāvadāmasi |
6,142.2c tad uc chrayasva dyaur iva samudra ivaidhy akṣitaḥ ||2||

6,142.3a akṣitās ta upasado 'kṣitāḥ santu rāśayaḥ |
6,142.3c pṛṇanto akṣitāḥ santv attāraḥ santv akṣitāḥ ||3||



dhītī vā ye anayan vāco agraṃ manasā vā ye 'vadann ṛtāni |
tṛtīyena brahmaṇā vāvṛdhānās turīyeṇāmanvata nāma dhenoḥ ||1||

sa veda putraḥ pitaraṃ sa mātaraṃ sa sūnur bhuvat sa bhuvat punarmaghaḥ |
sa dyām aurṇod antarikṣaṃ svaḥ sa idaṃ viśvam abhavat sa ābharat ||2||



atharvāṇaṃ pitaraṃ devabandhuṃ mātur garbhaṃ pitur asuṃ yuvānam |
ya imaṃ yajñam manasā ciketa pra ṇo vocas tam iheha bravaḥ ||1||



ayā viṣṭhā janayan karvarāṇi sa hi ghṛṇir urur varāya gātuḥ |
sa pratyudaid dharuṇaṃ madhvo agraṃ svayā tanvā tanvam airayata ||1||


ekayā ca daśabhiś ca suhute dvābhyām iṣṭaye viṃśatyā ca |
tisṛbhiś ca vahase triṃśatā ca viyugbhir vāya iha tā vi muñca ||1||



yajñena yajñam ayajanta devās tāni dharmāṇi prathamāny āsan |
te ha nākaṃ mahimānaḥ sacanta yatra pūrve sādhyāḥ santi devāḥ ||1||

yajño babhūva sa ā babhūva sa pra jajñe sa u vāvṛdhe punaḥ |
sa devānām adhipatir babhūva so asmāsu draviṇam ā dadhātu ||2||

yad devā devān haviṣā 'yajantāmartyān manasā martyena |
madema tatra parame vyoman paśyema tad uditau sūryasya ||3||

yat puruṣeṇa haviṣā yajñaṃ devā atanvata |
asti nu tasmād ojīyo yad vihavyenejire ||4||

mugdhā devā uta śunā 'yajantota gor aṅgaiḥ purudhā 'yajanta |
ya imaṃ yajñaṃ manasā ciketa pra ṇo vocas tam iheha bravaḥ ||5||



aditir dyaur aditir antarikṣam aditir mātā sa pitā sa putraḥ |
viśve devā aditir pañca janā aditir jātam aditir janitvam ||1||

mahīm ū ṣu mātaraṃ suvratānām ṛtasya patnīm avase havāmahe |
tuvikṣatrām ajarantīm urūcīṃ suśarmāṇam aditiṃ supraṇītim ||2||

sutrāmāṇaṃ pṛthivīṃ dyām anehasaṃ suśarmāṇam aditiṃ supraṇītim |
daivīṃ nāvaṃ svaritrām anāgaso asravantīm ā ruhemā svastaye ||1||

vājasya nu prasave mātaraṃ mahīm aditiṃ nāma vacasā karāmahe |
yasyā upastha urv antarikṣaṃ sā naḥ śarma trivarūthaṃ ni yachāt ||2||



diteḥ putrāṇām aditer akāriṣam ava devānāṃ bṛhatām anarmaṇām |
teṣāṃ hi dhāma gabhiṣak samudriyaṃ nainān namasā paro asti kaścana ||1||



bhadrād adhi śreyaḥ prehi bṛhaspatiḥ puraetā te astu |
athemam asyā vara ā pṛthivyā āreśatruṃ kṛṇuhi sarvavīram ||1||



prapathe pathām ajaniṣṭa pūṣā prapathe divaḥ prapathe pṛthivyāḥ |
ubhe abhi priyatame sadhasthe ā ca parā ca carati prajānan ||1||

pūṣemā āśā anu veda sarvāḥ so asmāṃ abhayatamena neṣat |
svastidā āghṛṇiḥ sarvavīro 'prayuchan pura etu prajānan ||2||

pūṣan tava vrate vayaṃ na riṣyema kadā cana |
stotāras ta iha smasi ||3||

pari pūṣā parastād dhastaṃ dadhātu dakṣiṇam |
punar no naṣṭam ājatu saṃ naṣṭena gamemahi ||4||



yas te stanaḥ śaśayur yo mayobhūr yaḥ sumnayuḥ suhavo yaḥ sudatraḥ |
yena viśvā puṣyasi vāryāṇi sarasvati tam iha dhātave kaḥ ||1||



yas te pṛthu stanayitnur ya ṛṣvo daivaḥ ketur viśvam ābhūṣatīdam |
mā no vadhīr vidyutā deva sasyaṃ mota vadhī raśmibhiḥ sūryasya ||1||



sabhā ca mā samitiś cāvatāṃ prajāpater duhitarau saṃvidāne |
yenā saṃgachā upa mā sa śikṣāc cāru vadāni pitaraḥ saṃgateṣu ||1||

vidma te sabhe nāma nariṣṭā nāma vā asi |
ye te ke ca sabhāsadas te me santu savācasaḥ ||2||

eṣām ahaṃ samāsīnānāṃ varco vijñānam ā dade |
asyāḥ sarvasyāḥ saṃsado mām indra bhaginaṃ kṛṇu ||3||

yad vo manaḥ parāgataṃ yad baddham iha veha vā |
tad va ā vartayāmasi mayi vo ramatāṃ manaḥ ||4||



yathā sūryo nakṣatrāṇām udyaṃs tejāṃsy ādade |
evā strīṇāṃ ca puṃsāṃ ca dviṣatāṃ varca ā dade ||1||

yāvanto mā sapatnānām āyantaṃ pratipaśyatha |
udyant sūrya iva suptānāṃ dviṣatām varca ā dade ||2||



abhi tyaṃ devaṃ savitāram oṇyoḥ kavikratum |
arcāmi satyasavaṃ ratnadhām abhi priyaṃ matim ||1||

urdhvā yasyāmatir bhā adidyutat savīmani |
hiraṇyapāṇir amimīta sukratuḥ kṛpāt svaḥ ||2||

sāvīr hi deva prathamāya pitre varṣmāṇam asmai varimāṇam asmai |
athāsmabhyaṃ savitar vāryāṇi divodiva ā suvā bhūri paśvaḥ ||3||

damūnā devaḥ savitā vareṇyo dadhad ratnaṃ pitṛbhya āyūṃṣi |
pibāt somaṃ mamadad enam iṣṭe parijmā cit kramate asya dharmaṇi ||4||



tāṃ savitaḥ satyasavāṃ sucitrām āhaṃ vṛṇe sumatiṃ viśvavārām |
yām asya kaṇvo aduhat prapīnāṃ sahasradhārāṃ mahiṣo bhagāya ||1||



bṛhaspate savitar vardhayainaṃ jyotayainaṃ mahate saubhagāya |
saṃśitaṃ cit saṃtaraṃ saṃ śiśādhi viśva enam anu madantu devāḥ ||1||



dhātā dadhātu no rayim īśāno jagatas patiḥ |
sa naḥ pūrṇena yachatu ||1||

dhātā dadhātu dāśuṣe prācīṃ jīvātum akṣitām |
vayam devasya dhīmahi sumatiṃ viśvarādhasaḥ ||2||

dhātā viśvā vāryā dadhātu prajākāmāya dāśuṣe duroṇe |
tasmai devā amṛtaṃ saṃ vyayantu viśve devā aditiḥ sajoṣāḥ ||3||

dhātā rātiḥ savitedaṃ juṣantāṃ prajāpatir nidhipatir no agniḥ |
tvaṣṭā viṣṇuḥ prajayā saṃrarāṇo yajamānāya draviṇaṃ dadhātu ||4||



pra nabhasva pṛthivi bhinddhīdaṃ divyaṃ nabhaḥ |
udno divyasya no dhātar īśāno vi ṣyā dṛtim ||1||

na ghraṃs tatāpa na himo jaghāna pra nabhatāṃ pṛthivī jīradānuḥ |
āpaś cid asmai ghṛtam it kṣaranti yatra somaḥ sadam it tatra bhadram ||2||



prajāpatir janayati prajā imā dhātā dadhātu sumanasyamānaḥ |
saṃjānānāḥ saṃmanasaḥ sayonayo mayi puṣṭaṃ puṣṭapatir dadhātu ||1||



anv adya no 'numatir yajñaṃ deveṣu manyatām |
agniś ca havyavāhano bhavatāṃ dāśuṣe mama ||1||

anv id anumate tvaṃ maṃsase śaṃ ca nas kṛdhi |
juṣasva havyam āhutaṃ prajāṃ devi rarāsva naḥ ||2||

anu manyatām anumanyamānaḥ prajāvantaṃ rayim akṣīyamāṇam |
tasya vayaṃ heḍasi māpi bhūma sumṛḍīke asya sumatau syāma ||3||

yat te nāma suhavaṃ supraṇīte 'numate anumataṃ sudānu |
tenā no yajñaṃ pipṛhi viśvavāre rayiṃ no dhehi subhage suvīram ||4||

emaṃ yajñam anumatir jagāma sukṣetratāyai suvīratāyai sujātam |
bhadrā hy asyāḥ pramatir babhūva semam yajñam avatu devagopā ||5||

anumatiḥ sarvam idaṃ babhūva yat tiṣṭhati carati yad u ca viśvam ejati |
tasyās te devi sumatau syāmānumate anu hi maṃsase naḥ ||6||



sameta viśve vacasā patiṃ diva eko vibhūr atithir janānām |
sa pūrvyo nūtanam āvivāsat taṃ vartanir anu vāvṛta ekam it puru ||1||

ayaṃ sahasram ā no dṛśe kavīnāṃ matir jyotir vidharmaṇi ||1||

bradhnaḥ samīcīr uṣasaḥ sam airayan |
arepasaḥ sacetasaḥ svasare manyumattamāś cite goḥ ||2||



dauṣvapnyam daurjīvityaṃ rakṣo abhvam arāyyaḥ |
durṇāmnīḥ sarvā durvācas tā asman nāśayāmasi ||1||



yan na indro akhanad yad agnir viśve devā maruto yat svarkāḥ |
tad asmabhyaṃ savitā satyadharmā prajāpatir anumatir ni yachāt ||1||



yayor ojasā skabhitā rajāṃsi yau vīryair vīratamā śaviṣṭhā |
yau patyete apratītau sahobhir viṣṇum agan varuṇaṃ pūrvahūtiḥ ||1||

yasyedaṃ pradiśi yad virocate pra cānati vi ca caṣṭe śacībhiḥ |
purā devasya dharmaṇā sahobhir viṣṇum agan varuṇaṃ pūrvahūtiḥ ||2||



viṣṇor nu kaṃ prā vocaṃ vīryāṇi yaḥ pārthivāni vimame rajāṃsi |
yo askabhāyad uttaraṃ sadhasthaṃ vicakramāṇas tredhorugāyaḥ ||1||

pra tad viṣṇu stavate vīryāṇi mṛgo na bhīmaḥ kucaro giriṣṭhāḥ |
parāvata ā jagamyāt parasyāḥ ||2||

yasyoruṣu triṣu vikramaneṣv adhikṣiyanti bhuvanāni viśvā |
uru viṣṇo vi kramasvoru kṣayāya nas kṛdhi |
ghṛtam ghṛtayone piba prapra yajñapatiṃ tira ||3||

idaṃ viṣṇur vi cakrame tredhā ni dadhe padā |
samūḍham asya paṃsure ||4||

trīṇi padā vi cakrame viṣṇur gopā adābhyaḥ |
ito dharmāṇi dhārayan ||5||

viṣṇoḥ karmāṇi paśyata yato vratāni paspaśe |
indrasya yujyaḥ sakhā ||6||

tad viṣṇoḥ paramaṃ padaṃ sadā paśyanti sūrayaḥ |
divīva cakṣur ātatam ||7||

divo viṣṇa uta pṛthivyā maho viṣṇa uror antarikṣāt |
hastau pṛṇasva bahubhir vasavyair āprayacha dakṣiṇād ota savyāt ||8||


iḍaivāsmāṃ anu vastāṃ vratena yasyāḥ pade punate devayantaḥ |
ghṛtapadī śakvarī somapṛṣṭhopa yajñam asthita vaiśvadevī ||1||


vedaḥ svastir drughaṇaḥ svastiḥ paraśur vediḥ paraśur naḥ svasti |
haviṣkṛto yajñiyā yajñakāmās te devāso yajñam imaṃ juṣantām ||1||



agnāviṣṇū mahi tad vāṃ mahitvam pātho ghṛtasya guhyasya nāma |
damedame sapta ratnā dadhānau prati vāṃ jihvā ghṛtam ā caraṇyāt ||1||

agnāviṣṇū mahi dhāma priyam vāṃ vītho ghṛtasya guhyā juṣāṇau |
damedame suṣṭutyā vāvṛdhānau prati vāṃ jihvā ghṛtam uc caraṇyāt ||2||



svāktaṃ me dyāvāpṛthivī svāktaṃ mitro akar ayam |
svāktaṃ me brahmaṇas patiḥ svāktaṃ savitā karat ||1||


indrotibhir bahulābhir no adya yāvacchreṣṭhābhir maghavan chūra jinva |
yo no dveṣṭy adhara sas padīṣṭa yam u dviṣmas tam u prāṇo jahātu ||1||



upa priyaṃ panipnatam yuvānam āhutīvṛdham |
aganma bibhrato namo dīrgham āyuḥ kṛṇotu me ||1||



saṃ mā siñcantu marutaḥ saṃ pūṣā saṃ bṛhaspatiḥ |
saṃ māyam agniḥ siñcatu prajayā ca dhanena ca dīrgham āyuḥ kṛṇotu me ||1||



agne jātān pra ṇudā me sapatnān praty ajātān jātavedo nudasva |
adhaspadaṃ kṛṇuṣva ye pṛtanyavo 'nāgasas te vayam aditaye syāma ||1||



prānyānt sapatnānt sahasā sahasva praty ajātān jātavedo nudasva |
idaṃ rāṣṭraṃ pipṛhi saubhagāya viśva enam anu madantu devāḥ ||1||

imā yās te śataṃ hirāḥ sahasraṃ dhamanīr uta |
tāsāṃ te sarvāsām aham aśmanā bilam apy adhām ||2||

paraṃ yoner avaraṃ te kṛṇomi mā tvā prajābhi bhūn mota sūtuḥ |
asvaṃ tvāprajasaṃ kṛṇomy aśmānaṃ te apidhānam kṛṇomi ||3||



akṣyau nau madhusaṃkāśe anīkam nau samañjanam |
antaḥ kṛṣṇuṣva māṃ hṛdi mana in nau sahāsati ||1||



abhi tvā manujātena dadhāmi mama vāsasā |
yāthā 'so mama kevalo nānyāsāṃ kīrtayāś cana ||1||


idam khanāmi bheṣajaṃ māṃpaśyam abhirorudam |
parāyato nivartanam āyataḥ pratinandanam ||1||
yenā nicakra āsurīndraṃ devebhyas pari |
tenā ni kurve tvām ahaṃ yathā te 'sāni supriyā ||2||

pratīcī somam asi pratīcī uta sūryam |
pratīcī viśvān devān tāṃ tvāchāvadāmasi ||3||

ahaṃ vadāmi net tvaṃ sabhāyām aha tvaṃ vada |
mamed asas tvaṃ kevalo nānyāsāṃ kīrtayāś cana ||4||
yadi vāsi tirojanaṃ yadi vā nadyas tiraḥi |
iyaṃ ha mahyaṃ tvām oṣadhir baddhveva nyānayat ||5||



divyaṃ suparṇaṃ payasaṃ bṛhantam apāṃ garbhaṃ vṛṣabham oṣadhīnām |
abhīpato vṛṣṭyā tarpayantam ā no goṣṭhe rayiṣṭhāṃ sthāpayāti ||1||


yasya vrataṃ paśavo yanti sarve yasya vrata upatiṣṭhanta āpaḥ |
yasya vrate puṣṭapatir niviṣṭas taṃ sarasvantam avase havāmahe ||1||

ā pratyañcaṃ dāśuṣe dāśvaṃsaṃ sarasvantaṃ puṣṭapatiṃ rayiṣṭhām |
rāyas poṣaṃ śravasyuṃ vasānā iha sadanaṃ rayīṇām ||2||



ati dhanvāny aty apas tatarda śyeno nṛcakṣā avasānadarśaḥ |
taran viśvāny avarā rajaṃsīndreṇa sakhyā śiva ā jagamyāt ||1||

śyeno nṛcakṣā divyaḥ suparṇaḥ sahasrapāc chatayonir vayodhāḥ |
sa no ni yachād vasu yat parābhṛtam asmākam astu pitṛṣu svadhāvat ||2||



somārudrā vi vṛhataṃ viṣūcīm amīvā yā no gayam āviveśa |
bādhethāṃ dūraṃ nirṛtim parācaiḥ kṛtaṃ cid enaḥ pra mumuktam asmat ||1||

somārudrā yuvam etāny asmad viśvā tanūṣu bheṣajāni dhattam |
ava syataṃ muñcataṃ yan no asat tanūṣu baddhaṃ kṛtam eno asmat ||2||



śivās ta ekā aśivās ta ekāḥ sarvā bibharṣi sumanasyamānaḥ |
tisro vāco nihitā antar asmin tāsām ekā vi papātānu ghoṣam ||1||



ubhā jigyathur na parā jayethe na parā jigye kataraś canainayoḥ |
indraś ca viṣṇo yad apaspṛdhethāṃ tredhā sahasraṃ vi tad airayethām ||1||



janād viśvajanīnāt sindhutas pary ābhṛtam |
dūrāt tvā manya udbhṛtam īrṣyāyā nāma bheṣajam ||1||

agner ivāsya dahato dāvasya dahataḥ pṛthak |
etām etasyerṣyām udrāgnim iva śamaya ||1||


sinīvāli pṛthuṣṭuke yā devānām asi svasā |
juṣasva havyam āhutaṃ prajāṃ devi didiḍḍhi naḥ ||1||

yā subāhuḥ svaṅguriḥ suṣūmā bahusūvarī |
tasyai viśpatnyai haviḥ sinīvālyai juhotana ||2||

yā viśpatnīndram asi pratīcī sahasrastukābhiyantī devī |
viṣṇoḥ patni tubhyaṃ rātā havīṃṣi patiṃ devi rādhase codayasva ||3||



kuhūṃ devīṃ sukṛtaṃ vidmanāpasam asmin yajñe suhavā johavīmi |
sā no rayiṃ viśvavāraṃ ni yachād dadātu vīram śatadāyam ukthyam ||1||

kuhūr devānām amṛtasya patnī havyā no asya haviṣo juṣeta |
śṛnotu yajñam uśatī no adya rāyas poṣaṃ cikituṣī dadhātu ||2||



rākām ahaṃ suhavā suṣṭutī huve śṛṇotu naḥ subhagā bodhatu tmanā |
sīvyatv apaḥ sūcyāchidyamānayā dadātu vīraṃ śatadāyam ukthyam ||1||

yās te rāke sumatayaḥ supeśaso yābhir dadāsi dāśuṣe vasūni |
tābhir no adya sumanā upāgahi sahasrāpoṣam subhage rarāṇā ||2||



devānāṃ patnīr uśatīr avantu naḥ prāvantu nas tujaye vājasātaye |
yāḥ pārthivāso yā apām api vrate tā no devīḥ suhavāḥ śarma yachantu ||1||

uta gnā vyantu devapatnīr indrāṇy agnāyy aśvinī rāṭ |
ā rodasī varunānī śṛṇotu vyantu devīr ya ṛtur janīnām ||2||



yathā vṛkṣam aśanir viśvāhā hanty aprati |
evāham adya kitavān akṣair badhyāsam aprati ||1||

turāṇām aturāṇāṃ viśām avarjuṣīṇām |
samaitu viśvato bhago antarhastaṃ kṛtaṃ mama ||2||

īḍe agniṃ svāvasuṃ namobhir iha prasakto vi cayat kṛtaṃ naḥ |
rathair iva pra bhare vājayadbhiḥ pradakṣiṇaṃ marutāṃ stomam ṛdhyām ||3||

vayaṃ jayema tvayā yujā vṛtam asmākam aṃśam ud ava bharebhare |
asmabhyam indra varīyaḥ sugaṃ kṛdhi pra śatrūṇāṃ maghavan vṛṣṇyā ruja ||4||

ajaiṣaṃ tvā saṃlikhitam ajaiṣam uta saṃrudham |
aviṃ vṛko yathā mathad evā mathnāmi te kṛtam ||5||

uta prahām atidīvā jayati kṛtam iva śvaghnī vi cinoti kāle |
yo devakāmo na dhanam ruṇaddhi sam it taṃ rāyaḥ sṛjati svadhābhiḥ ||6||

gobhiṣ ṭaremāmatiṃ durevāṃ yavena vā kṣudhaṃ puruhūta viśve |
vayaṃ rājasu prathamā dhanāny ariṣṭāso vṛjanībhir jayema ||7||

kṛtaṃ me dakṣiṇe haste jayo me savya āhitaḥ |
gojid bhūyāsam aśvajid dhanaṃjayo hiraṇyajit ||8||

akṣāḥ phalavatīm dyuvaṃ datta gāṃ kṣīriṇīm iva |
saṃ mā kṛtasya dhārayā dhanuḥ snāvneva nahyata ||9||



bṛhaspatir naḥ pari pātu paścād utottarasmād adharād aghayoḥ |
indraḥ purastād uta madhyato naḥ sakhā sakhibhyo varīyaḥ kṛṇotu ||1||



saṃjñānaṃ naḥ svebhiḥ saṃjñānam araṇebhiḥ |
saṃjñānam aśvinā yuvam ihāsmāsu ni yachatam ||1||

saṃ jānāmahai manasā saṃ cikitvā mā yuṣmahi manasā daivyena |
mā ghoṣā ut sthur bahule vinirhate meṣuḥ paptad indrasyāhany āgate ||2||



amutrabhūyād adhi yad yamasya bṛhaspate abhiśaster amuñcaḥ |
praty auhatām aśvinā mṛtyum asmad devānām agne bhiṣajā śacībhiḥ ||1||

saṃ krāmataṃ mā jahītaṃ śarīraṃ prāṇāpānau te sayujāv iha stām |
śataṃ jīva śarado vardhamāno 'gniṣ ṭe gopā adhipā vasiṣṭhaḥ ||2||

āyur yat te atihitaṃ parācair apānaḥ prāṇaḥ punar ā tāv itām |
agniṣ ṭad āhār nirṛter upasthāt tad ātmani punar ā veśayāmi te ||3||

memaṃ prāṇo hāsīn mo apāno 'vahāya parā gāt |
saptarṣibhya enaṃ pari dadāmi te enaṃ svasti jarase vahantu ||4||

pra viṣataṃ prāṇāpānāv anaḍvāhāv iva vrajam |
ayaṃ jarimnaḥ śevadhir ariṣṭa iha vardhatām ||5||

ā te prāṇaṃ suvāmasi parā yakṣmaṃ suvāmi te |
āyur no viśvato dadhad ayam agnir vareṇyaḥ ||6||

ud vayaṃ tamasas pari rohanto nākam uttamam |
devaṃ devatrā sūryam aganma jyotir uttamam ||7||



ṛcaṃ sāma yajāmahe yābhyāṃ karmāṇi kurvate |
ete sadasi rājato yajñaṃ deveṣu yachataḥ ||1||

ṛcaṃ sāma yad aprākṣaṃ havir ojo yajur balam |
eṣa mā tasmān mā hiṃsīd vedaḥ pṛṣṭaḥ śacīpate ||1||



ye te panthāno 'va divo yebhir viśvam airayaḥ |
tebhiḥ sumnayā dhehi no vaso ||2||



tiraścirājer asitāt pṛdākoḥ pari saṃbhṛtam |
tat kaṅkaparvaṇo viṣam iyaṃ vīrud anīnaśat ||1||

iyaṃ vīrun madhujātā madhuścun madhulā madhūḥ |
sā vihrutasya bheṣajy atho maśakajambhanī ||2||

yato daṣṭaṃ yato dhītaṃ tatas te nir hvayāmasi |
arbhasya tṛpradaṃśino maśakasyārasaṃ viṣam ||3||

ayaṃ yo vakro viparur vyaṅgo mukhāni vakrā vṛjinā kṛṇoṣi |
tāni tvaṃ brahmaṇas pate iṣīkām iva saṃ namaḥ ||4||

arasasya śarkoṭasya nīcīnasyopasarpataḥ |
viṣaṃ hy asyādiṣy atho enam ajījabham ||5||

na te bāhvor balam asti na śīrṣe nota madhyataḥ |
atha kiṃ pāpayā 'muyā puche bibharṣy arbhakam ||6||

adanti tvā pipīlikā vi vṛścanti mayūryaḥ |
sarve bhala bravātha śārkoṭam arasaṃ viṣam ||7||

ya ubhābhyāṃ praharasi puchena cāsyena ca |
āsye na te viṣaṃ kim u te puchadhāv asat ||8||



yad āśasā vadato me vicukṣubhe yad yācamānasya carato janāṃ anu |
yad ātmani tanvo me viriṣṭaṃ sarasvatī tad ā pṛṇad ghṛtena ||1||

sapta kṣaranti siśave marutvate pitre putrāso apy avīvṛtann ṛtāni |
ubhe id asyobhe asya rājata ubhe yatete ubhe asya puṣyataḥ ||2||



indrāvaruṇā sutapāv imaṃ sutaṃ somaṃ pibataṃ madyaṃ dhṛtavratau |
yuvo ratho adhvaro devavītaye prati svasaram upa yātu pītaye ||1||

indrāvaruṇā madhumattamasya vṛṣṇaḥ somasya vṛṣaṇā vṛṣethām |
idaṃ vām andhaḥ pariṣiktam āsadyāsmin barhiṣi mādayethām ||2||



yo naḥ śapād aśapataḥ śapato yaś ca naḥ śapāt |
vṛkṣa iva vidyutā hata ā mūlād anu śuṣyatu ||1||



ūrjaṃ bibhrad vasuvaniḥ sumedhā aghoreṇa cakṣuṣā mitriyeṇa |
gṛhān aimi sumanā vandamāno ramadhvam mā bibhīta mat ||1||

ime gṛhā mayobhuva ūrjasvantaḥ payasvantaḥ |
pūrṇā vāmena tiṣṭhantas te no jānantv āyataḥ ||2||

yeṣām adhyeti pravasan yeṣu saumanaso bahuḥ |
gṛhān upa hvayāmahe te no jānantv āyataḥ ||3||

upahūtā bhūridhanāḥ sakhāyaḥ svādusaṃmudaḥ |
akṣudhyā atṛṣyā sta gṛhā māsmad bibhītana ||4||

upahūtā iha gāva upahūtā ajāvayaḥ |
atho annasya kīlāla upahūto gṛheṣu ||5||

sūnṛtāvantaḥ subhagā irāvanto hasāmudāḥ |
atṛṣyā akṣudhyā sta gṛhā māsmad bibhītana ||6||

ihaiva sta mānu gāta viśvā rūpāṇi puṣyata |
aiṣyāmi bhadreṇā saha bhūyāṃso bhavatā mayā ||7||



yad agne tapasā tapa upatapyāmahe tapaḥ |
priyāḥ śrutasya bhūyāsmāyuṣmantaḥ sumedhasaḥ ||1||

agne tapas tapyāmaha upa tapyāmahe tapaḥ |
śrutāni śṛṇvantaḥ vayam āyuṣmantaḥ sumedhasaḥ ||2||


ayam agniḥ satpatir vṛddhavṛṣṇo rathīva pattīn ajayat purohitaḥ |
nābhā pṛthivyāṃ nihito davidyutad adhaspadaṃ kṛṇutāṃ ye pṛtanyavaḥ ||1||



pṛtanājitaṃ sahamānam agnim ukthyair havāmahe paramāt sadhasthāt |
sa naḥ parṣad ati durgāṇi viśvā kṣāmad devo 'ti duritāny agniḥ ||1||



idaṃ yat kṛṣṇaḥ śakunir abhiniṣpatann apīpatat |
āpo mā tasmāt sarvasmād duritāt pāntv aṃhasaḥ ||1||

idaṃ yat kṛṣṇaḥ śakunir avāmṛkṣan nirṛte te mukhena |
agnir mā tasmād enaso gārhapatyaḥ pra muñcatu ||2||


pratīcīnaphalo hi tvam apāmārga rurohitha |
sarvān mac chapathām adhi varīyo yavayā itaḥ ||1||

yad duṣkṛtaṃ yac chamalaṃ yad vā cerima pāpayā |
tvayā tad viśvatomukhāpāmārgāpa mṛjmahe ||2||

śyāvadatā kunakhinā baṇḍena yat sahāsima |
apāmārga tvayā vayaṃ sarvaṃ tad apa mṛjmahe ||3||


yady antarikṣe yadi vāta āsa yadi vṛkṣeṣu yadi volapeṣu |
yad aśravan paśava udyamānaṃ tad brāhmaṇaṃ punar asmān upaitu ||1||



punar maitv indriyaṃ punar ātmā draviṇaṃ brāhmaṇaṃ ca |
punar agnayo dhiṣṇyā yathāsthāma kalpayantām ihaiva ||1||


sarasvati vrateṣu te divyeṣu devi dhāmasu |
juṣasva havyam āhutaṃ prajām devi rarāsva naḥ ||1||

idaṃ te havyaṃ ghṛtavat sarasvatīdaṃ pitṝṇāṃ havir āsyaṃ yat |
imāni ta uditā śamtamāni tebhir vayaṃ madhumantaḥ syāma ||2||

śivā naḥ śaṃtamā bhava sumṛḍīkā sarasvati |
mā te yuyoma saṃdṛśaḥ ||1||



śaṃ no vāto vātu śaṃ nas tapatu sūryaḥ |
ahāni śaṃ bhavantu naḥ śaṃ rātrī prati dhīyatāṃ |
śaṃ uṣā no vy uchatu ||1||


yat kiṃ cāsau manasā yac ca vācā yajñair juhoti haviṣā yajuṣā |
tan mṛtyunā nirṛtiḥ saṃvidānā purā satyād āhutiṃ hantv asya ||1||

yātudhānā nirṛtir ād u rakṣas te asya ghnantv anṛtena satyam |
indreṣitā devā ājam asya mathnantu mā tat saṃ pādi yad asau juhoti ||2||

ajirādhirājau śyenau saṃpātināv iva |
ājyaṃ pṛtanyato hatāṃ yo naḥ kaścābhyaghāyati ||3||

apāñcau ta ubhau bāhū api nahyāmy āsyam |
agner devasya manyunā tena te 'vadhiṣaṃ haviḥ ||4||
api nahyāmi te bāhū api nahyāmy āsyam |
agner ghorasya manyunā tena 'vadhiṣaṃ haviḥ ||5||



pari tvāgne puraṃ vayaṃ vipraṃ sahasya dhīmahi |
dhṛṣadvarṇaṃ divedive hantāraṃ bhaṅgurāvataḥ ||1||



ut tiṣṭhatāva paśyatendrasya bhāgam ṛtviyam |
yadi śrātam juhotana yady aśrātaṃ mamattana ||1||

śrātam havir o ṣv indra pra yāhi jagāma sūro adhvano vi madhyam |
pari tvāsate nidhibhiḥ sakhāyaḥ kulapā na vrājapatim carantam ||2||

śrātaṃ manya ūdhani śrātam agnau suśṛtaṃ manye tad ṛtaṃ navīyaḥ |
mādhyandinasya savanasya dadhnaḥ pibendra vajrin purukṛj juṣāṇaḥ ||1||


samiddho agnir vṛṣaṇā rathī divas tapto gharmo duhyate vām iṣe madhu |
vayaṃ hi vāṃ purudamāso aśvinā havāmahe sadhamādeṣu kāravaḥ ||1||

samiddho agnir aśvinā tapto vāṃ gharma ā gatam |
duhyante nūnaṃ vṛṣaṇeha dhenavo dasrā madanti vedhasaḥ ||2||

ivāhākṛtaḥ śucir deveṣu yajño yo aśvinoś camaso devapānaḥ |
tam u viśve amṛtāso juṣāṇā gandharvasya praty āsnā rihanti ||3||

yad usriyāsv āhutaṃ ghṛtaṃ payo 'yaṃ sa vām aśvinā bhāga ā gatam |
mādhvī dhartārā vidathasya satpatī taptaṃ gharmaṃ pibatam divaḥ ||4||

tapto vāṃ gharmo nakṣatu svahotā pra vām adhvaryuś caratu payasvān |
madhor dugdhasyāśvinā tanāyā vītaṃ pātaṃ payasa usriyāyāḥ ||5||

upa drava payasā godhug oṣam ā gharme siñca paya usriyāyāḥ |
vi nākam akhyat savitā vareṇyo 'nuprayāṇam uṣaso vi rājati ||6||

upa hvaye sudughāṃ dhenum etāṃ suhasto godhug uta dohad enām |
śreṣṭhaṃ savaṃ savitā sāviṣan no 'bhīddho gharmas tad u ṣu pra vocat ||7||

hiṅkṛṇvatī vasupatnī vasūnāṃ vatsam ichantī manasā nyāgan |
duhām aśvibhyāṃ payo aghnyeyaṃ sā vardhatāṃ mahate saubhagāya ||8||

juṣṭo damūnā atithir duroṇa imaṃ no yajñam upa yāhi vidvān |
viśvā agne abhiyujo vihatya śatrūyatām ā bharā bhojanāni ||9||

7,73.10a agne śardha mahate saubhagāya tava dyumnāny uttamāni santu |
7,73.10c saṃ jāspatyaṃ suyamam ā kṛṇuṣva śatrūyatām abhi tiṣṭhā mahāṃsi ||10||

7,73.11a sūyavasād bhagavatī hi bhūyā adhā vayaṃ bhagavantaḥ syāma |
7,73.11c addhi tṛṇam aghnye viśvadānīṃ piba śuddham udakam ācarantī ||11||



apacitāṃ lohinīnāṃ kṛṣṇā māteti śuśruma |
muner devasya mūlena sarvā vidhyāmi tā aham ||1||

vidhyāmy āsāṃ prathamāṃ vidhyāmi uta madhyamām |
idaṃ jaghanyām āsām ā chinadmi stukām iva ||2||

tvāṣṭreṇāhaṃ vacasā vi ta īrṣyām amīmadam |
atho yo manyuṣ ṭe pate tam u te śamayāmasi ||3||

vratena tvaṃ vratapate samakto viśvāhā sumanā dīdihīha |
taṃ tvā vayaṃ jātavedaḥ samiddhaṃ prajāvanta upa sadema sarve ||4||



prajāvatīḥ sūyavase ruśantīḥ śuddhā apaḥ suprapāṇe pibantīḥ |
mā va stena īśata māghaśaṃsaḥ pari vo rudrasya hetir vṛṇaktu ||1||

padajñā stha ramatayaḥ saṃhitā viśvanāmnīḥ |
upa mā devīr devebhir eta |
imaṃ goṣṭham idaṃ sado ghṛtenāsmānt sam ukṣata ||2||



ā susrasaḥ susraso asatībhyo asattarāḥ |
sehor arasatarā havaṇād vikledīyasīḥ ||1||

yā graivyā apacito 'tho yā upapakṣyāḥ |
vijāmni yā apacitaḥ svayaṃsrasaḥ ||2||

yaḥ kīkasāḥ praśṛṇāti talīdyam avatiṣṭhati |
nir hās taṃ sarvaṃ jāyānyam yaḥ kaś ca kakudi śritaḥ ||3||

pakṣī jāyānyaḥ patati sa ā viśati pūruṣam |
tad akṣitasya bheṣajam ubhayoḥ sukṣatasya ca ||4||

vidma vai te jāyānya jānaṃ yato jāyānya jāyase |
kathaṃ ha tatra tvam hano yasya kṛṇmo havir gṛhe ||1||

dhṛṣat piba kalaśe somam indra vṛtrahā śūra samare vasūnām |
mādhyandine savana ā vṛṣasva rayiṣṭhāno rayim asmāsu dhehi ||2||



sāṃtapanā idaṃ havir marutas taj jujuṣṭana |
asmākotī riśādasaḥ ||1||

yo no marto maruto durhṛṇāyus tiraś cittāni vasavo jighāṃsati |
druhaḥ pāśān prati muñcatāṃ sas tapiṣṭhena tapasā hantanā tam ||2||

samvatsarīṇā marutaḥ svarkā urukṣayāḥ sagaṇā mānuṣāsaḥ |
te asmat pāśān pra muñcantv enasas sāṃtapanā matsarā mādayiṣṇavaḥ ||3||



vi te muñcāmi raśanāṃ vi yoktraṃ vi niyojanam |
ihaiva tvam ajasra edhy agne ||1||

asmai kṣatrāṇi dhārayantam agne yunajmi tvā brahmaṇā daivyena |
dīdihy asmabhyaṃ draviṇeha bhadraṃ premaṃ voco havirdām devatāsu ||2||



yat te devā akṛṇvan bhāgadheyam amāvāsye saṃvasanto mahitvā |
tenā no yajñaṃ pipṛhi viśvavāre rayiṃ no dhehi subhage suvīram ||1||

aham evāsmy amāvāsyā mām ā vasanti sukṛto mayīme |
mayi devā ubhaye sādyāś cendrajyeṣṭhāḥ sam agachanta sarve ||2||

āgan rātrī saṅgamanī vasūnām ūrjaṃ puṣṭaṃ vasv āveśayantī |
amāvāsyāyai haviṣa vidhemorjaṃ duhānā payasā na āgan ||3||

amāvāsye na tvad etāny anyo viśvā rūpāṇi paribhūr jajāna |
yatkāmās te juhumas tan no astu vayaṃ syāma patayo rayiṇām ||4||



paurṇamāsī jigāya |
tasyāṃ devaiḥ saṃvasanto mahitvā nākasya pṛṣṭhe sam iṣā madema ||1||

vṛṣabhaṃ vājinaṃ vayaṃ paurṇamāsaṃ yajāmahe |
sa no dadātv akṣitāṃ rayim anupadasvatīm ||2||

prajāpate na tvad etāny anyo viśvā rūpāṇi paribhūr jajāna |
yatkāmās te juhumas tan no astu vayaṃ syāma patayo rayīṇām ||3||

paurṇamāsī prathamā yajñiyāsīd ahnāṃ rātrīṇām atiśarvareṣu |
ye tvām yajñair yajñiye ardhayanty amī te nāke sukṛtaḥ praviṣṭāḥ ||4||



pūrvāparaṃ carato mayayaitau śiśū krīḍantau pari yāto 'rṇavam |
viśvānyo bhuvanā vicaṣṭa ṛtūṃr anyo vidadhaj jāyase navaḥ ||1||

navonavo bhavasi jāyamāno 'hnāṃ ketur uṣasām eṣy agram |
bhāgaṃ devebhyo vi dadhāsy āyan pra candramas tirase dhīrgham āyuḥ ||2||

somasyāmśo yudhāṃ pate 'nūno nāma vā asi |
anūnam darśa mā kṛdhi prajayā ca dhanena ca ||3||

darśo 'si darśato 'si samagro 'si samantaḥ |
samagraḥ samanto bhūyāsaṃ gobhir aśvaiḥ prajayā paśubhir gṛhair dhanena ||4||

yo 'smān dveṣṭi yaṃ vayaṃ dviṣmas tasya tvaṃ prāṇenā pyāyasva |
ā vayaṃ pyāsiṣīmahi gobhir aśvaiḥ prajayā paśubhir gṛhair dhanena ||5||

yaṃ devā aṃśum āpyāyayanti yam akṣitam akṣitā bhakṣayanti |
tenāsmān indro varuṇo bṛhaspatir ā pyāyayantu bhuvanasya gopāḥ ||6||



abhy arcata suṣṭutiṃ gavyam ājim asmāsu bhadrā draviṇāni dhatta |
imaṃ yajñaṃ nayata devatā no ghṛtasya dhārā madhumat pavantām ||1||

mayy agre agniṃ gṛhṇāmi saha kṣatreṇa varcasā balena |
mayi prajāṃ mayy āyur dadhāmi svāhā mayy agnim ||2||

ihaivāgne adhy dhārayā rayim mā tvā ni kran pūrvacittā nikāriṇaḥ |
kṣatreṇāgne suyamam astu tubhyam upasattā vardhatāṃ te aniṣṭṛtaḥ ||3||

anv agnir uṣasām agram akhyad anv ahāni prathamo jātavedāḥ |
anu sūrya uṣaso anu raśmīn anu dyāvāpṛthivī ā viveśa ||4||

praty agnir uṣasām agram akhyat prati ahāni prathamo jātavedāḥ |
prati sūryasya purudhā ca raśmīn prati dyāvāpṛthivī ā tatāna ||5||

ghṛtaṃ te agne divye sadhasthe ghṛtena tvāṃ manur adyā sam indhe |
ghṛtaṃ te devīr naptya ā vahantu ghṛtaṃ tubhyaṃ duhratāṃ gāvo agne ||6||



apsu te rājan varuṇa gṛho hiraṇyayo mitaḥ |
tato dhṛtavrato rājā sarvā dhāmāni muñcatu ||1||

dāmnodāmno rājann ito varuṇa muñca naḥ |
yad āpo aghnyā iti varuṇeti yad ūcima tato varuṇa muñca naḥ ||2||

ud uttamaṃ varuṇa pāśam asmad avādhamaṃ vi madhyamaṃ śrathāya |
adhā vayam āditya vrate tavānāgaso aditaye syāma ||3||

prāsmat pāśān varuṇa muñca sarvān ya uttamā adhamā vāruṇā ye |
duṣvapnyaṃ duritaṃ ni ṣvāsmad atha gachema sukṛtasya lokam ||4||



anādhṛṣyo jātavedā amartyo virāḍ agne kṣatrabhṛd dīdihīha |
viśvā amīvāḥ pramuñcan mānuṣībhiḥ śivābhir adya pari pāhi no gayam ||1||

indra kṣatram abhi vāmam ojo 'jāyathā vṛṣabha carṣaṇīnām |
apānudo janam amitrayantam uruṃ devebhyo akṛṇor u lokam ||2||

mṛgo na bhīmaḥ kucaro giriṣṭhāḥ parāvata ā jagamyāt parasyāḥ |
sṛkaṃ saṃśāya pavim indra tigmaṃ vi śatrūn tāḍhi vi mṛdho nudasva ||3||



tyam ū ṣu vājinaṃ devajūtaṃ sahovānaṃ tarutāraṃ rathānām |
ariṣṭanemiṃ pṛtanājim āśuṃ svastaye tārkṣyam ihā huvema ||1||



trātāram indram avitāram indraṃ havehave suhavaṃ śūram indram |
huve nu śakraṃ puruhūtam indraṃ svasti na indro maghavān kṛṇotu ||1||


yo agnau rudro yo apsv antar ya oṣadhīr vīrudha āviveśa |
ya imāviśvā bhuvanāni cākḷpe tasmai rudrāya namo astv agnaye ||1||



apehy arir asy arir vā asi viṣe viṣam apṛkthā viṣam id vā apṛkthāḥ |
ahim evābhyapehi taṃ jahi ||1||


apo divyā acāyiṣam rasena sam apṛkṣmahi |
payasvān agna āgamaṃ tam mā saṃ sṛja varcasā ||1||

saṃ māgne varcasā sṛja saṃ prajayā sam āyuṣā |
vidyur me asya devā indro vidyāt saha ṛṣibhiḥ ||2||

idam āpaḥ pra vahatāvadyaṃ ca malaṃ ca yat |
yac cābhidudrohānṛtaṃ yac ca śepe abhīruṇam ||3||

edho 'sy edhiṣīya samid asi sam edhiṣīya |
tejo 'si tejo mayi dhehi ||4||



api vṛśca purāṇavad vratater iva guṣpitam |
ojo dāsasya dambhaya ||1||

vayaṃ tad asya sambhṛtaṃ vasv indrena vi bhajāmahai |
mlāpayāmi bhrajaḥ śibhraṃ varuṇasya vratena te ||2||

yathā śepo apāyātai strīṣu cāsad anāvayāḥ |
avasthasya knadīvataḥ śāṅkurasya nitodinaḥ |
yad ātatam ava tat tanu yad uttataṃ ni tat tanu ||3||



indraḥ sutrāmā svavāṃ avobhiḥ sumṛḍīko bhavatu viśvavedāḥ |
bādhatāṃ dveṣo abhayaṃ naḥ kṛṇotu suvīryasya patayaḥ syāma ||1||



sa sutrāmā svavāṃ indro asmad ārāc cid dveṣaḥ sanutar yuyotu |
tasya vayaṃ sumatau yajñiyasyāpi bhadre saumanase syāma ||1||



indreṇa manyunā vayam abhi ṣyāma pṛtanyataḥ |
ghnanto vṛtrāṇy aprati ||1||



dhruvaṃ dhruveṇa haviṣāva somaṃ nayāmasi |
yathā na indraḥ kevalīr viśaḥ saṃmanasas karat ||1||



ud asya śyāvau vithurau gṛdhrau dyām iva petatuḥ |
ucchocanapraśocanav asyocchocanau hṛdaḥ ||1||

aham enāv ud atiṣṭhipaṃ gāvau śrāntasadāv iva |
kurkurāv iva kūjantāv udavantau vṛkāv iva ||2||

ātodinau nitodināv atho saṃtodināv uta |
api nahyāmy asya meḍhraṃ ya itaḥ strī pumān jabhāra ||3||



asadan gāvaḥ sadane 'paptad vasatiṃ vayaḥ |
āsthāne parvatā asthuḥ sthāmni vṛkkāv atiṣṭhipam ||1||



yad adya tvā prayati yajñe asmin hotaś cikitvann avṛṇīmahīha |
dhruvam ayo dhruvam utā śaviṣṭhaipravidvān yajñam upa yāhi somam ||1||

sam indra no manasā neṣa gobhiḥ saṃ sūribhir harivant saṃ svastyā |
saṃ brahmaṇā devahitaṃ yad asti saṃ devānāṃ sumatau yajñiyānām ||2||

yān āvaha uśato deva devāṃs tān preraya sve agne sadhasthe |
jakṣivāṃsaḥ papivāṃso madhūny asmai dhatta vasavo vasūni ||3||

sugā vo devāḥ sadanā akarma ya ājagma savane mā juṣāṇāḥ |
vahamānā bharamāṇāḥ svā vasūni vasuṃ gharmaṃ divam ā rohatānu ||4||

yajña yajñaṃ gacha yajñapatiṃ gacha |
svāṃ yoniṃ gacha svāhā ||5||

eṣa te yajño yajñapate sahasūktavākaḥ |
suvīryaḥ svāhā ||6||

vaṣaḍ dhutebhyo vaṣaḍ ahutebhyaḥ |
devā gātuvido gātuṃ vittvā gātum ita ||7||



manasas pata imaṃ no divi deveṣu yajñam |
svāhā divi svāhā pṛthivyāṃ svāhāntarikṣe svāhā vāte dhāṃ svāhā ||8||



saṃ barhir aktaṃ haviṣā ghṛtena sam indreṇa vasunā saṃ marudbhiḥ |
saṃ devair viśvadevebhir aktam indraṃ gachatu haviḥ svāhā ||1||



pari stṛṇīhi pari dhehi vediṃ mā jāmiṃ moṣīr amuyā śayānām |
hotṛṣadanam haritaṃ hiraṇyayaṃ niṣkā ete yajamānasya loke ||1||



7,100.1a paryāvarte duṣvapnyāt pāpāt svapnyād abhūtyāḥ |
7,100.1c brahmāham antaraṃ kṛṇve parā svapnamukhāḥ śucaḥ ||1||



7,101.1a yat svapne annam aśnāmi na prātar adhigamyate |
7,101.1c sarvaṃ tad astu me śivaṃ nahi tad dṛṣyate divā ||1||



7,102.1a namaskṛtya dyāvāpṛthivībhyām antarikṣāya mṛtyave |
7,102.1c mekṣāmy ūrdhvas tiṣṭhan mā mā hiṃsiṣur īśvarāḥ ||1||



7,103.1a ko asyā no druho 'vadyavatyā un neṣyati kṣatriyo vasya ichan |
7,103.1c ko yajñakāmaḥ ka u pūrtikāmaḥ ko deveṣu vanute dīrgham āyuḥ ||1||



7,104.1a kaḥ pṛśniṃ dhenuṃ varuṇena dattām atharvane sudughāṃ nityavatsām |
7,104.1c bṛhaspatinā sakhyaṃ juṣaṇo yathāvaśaṃ tanvaḥ kalpayāti ||1||



7,105.1a apakrāman pauruṣeyād vṛṇāno daivyaṃ vacaḥ |
7,105.1c praṇītīr abhyāvartasva viśvebhiḥ sakhibhiḥ saha ||1||



7,106.1a yad asmṛti cakṛma kiṃ cid agna upārima caraṇe jātavedaḥ |
7,106.1c tataḥ pāhi tvaṃ naḥ pracetaḥ śubhe sakhibhyo amṛtatvam astu naḥ ||1||



7,107.1a ava divas tārayanti sapta sūryasya raśmayaḥ |
7,107.1c āpaḥ samudriyā dhārās tās śalyam asisrasan ||1||



7,108.1a yo na stāyad dipsati yo na āviḥ svo vidvān araṇo vā no agne |
7,108.1c pratīcy etv araṇī datvatī tān maiṣām agne vāstu bhūn mo apatyam ||1||

7,108.2a yo naḥ suptān jāgrato vābhidāsāt tiṣṭhato vā carato jātavedaḥ |
7,108.2c vaiśvānareṇa sayujā sajoṣās tān pratīco nir daha jātavedaḥ ||2||



7,109.1a idam ugrāya babhrave namo yo akṣeṣu tanūvaśī |
7,109.1c ghṛtena kaliṃ śikṣāmi sa no mṛḍātīdṛśe ||1||

7,109.2a ghṛtam apsarābhyo vaha tvam agne pāṃsūn akṣebhyaḥ sikatā apaś ca |
7,109.2c yathābhagaṃ havyadātiṃ juṣāṇā madanti devā ubhayāni havyā ||2||

7,109.3a apsarasaḥ sadhamādaṃ madanti havirdhānam antarā sūryaṃ ca |
7,109.3c tā me hastau saṃ sṛjantu ghṛtena sapatnaṃ me kitavam randhayantu ||3||

7,109.4a ādinavaṃ pratidīvne ghṛtenāsmāṃ abhi kṣara |
7,109.4c vṛkṣam ivāśanyā jahi yo asmān pratidīvyati ||4||

7,109.5a yo no dyuve dhanam idaṃ cakāra yo akṣāṇāṃ glahanaṃ śeṣaṇaṃ ca |
7,109.5c sa no devo havir idaṃ juṣāṇo gandharvebhiḥ sadhamādaṃ madema ||5||

7,109.6a saṃvasava iti vo nāmadheyam ugraṃpaśyā rāṣṭrabhṛto hy akṣāḥ |
7,109.6c tebhyo va indavo haviṣā vidhema vayaṃ syāma patayo rayīṇām ||6||

7,109.7a devān yan nāthito huve brahmacaryaṃ yad ūṣima |
7,109.7c akṣān yad babhrūn ālabhe te no mṛḍantv īdṛśe ||7||


7,110.1a agna indraś ca dāśuṣe hato vṛtrāṇy aprati |
7,110.1c ubhā hi vṛtrahantamā ||1||

7,110.2a yābhyām ajayant svar agra eva yāv ātasthatur bhuvanāni viśvā |
7,110.2c pra carṣaṇīvṛṣaṇā vajrabāhū agnim indram vṛtrahaṇā huve 'ham ||2||

7,110.3a upa tvā devo agramīc camasena bṛhaspatiḥ |
7,110.3c indra gīrbhir na ā viśa yajamānāya sunvate ||3||



7,111.1a indrasya kukṣir asi somadhāna ātmā devānām uta mānuṣāṇām |
7,111.1c iha prajā janaya yās ta āsu yā anyatreha tās te ramantām ||1||



7,112.1a śumbhanī dyāvāpṛthivī antisumne mahivrate |
7,112.1c āpaḥ sapta susruvur devīs tā no muñcantv aṃhasaḥ ||1||

7,112.2a muñcantu mā śapathyād atho varuṇyād uta |
7,112.2c atho yamasya paḍvīśād viśvasmād devakilbiṣāt ||2||


7,113.1a tṛṣṭike tṛṣṭavandana ud amūṃ chindhi tṛṣṭike |
7,113.1c yathā kṛtadviṣṭāso 'muṣmai śepyāvate ||1||

7,113.2a tṛṣṭāsi tṛṣṭikā viṣā viṣātaky asi |
7,113.2c parivṛktā yathāsasy ṛṣabhasya vaśeva ||2||



7,114.1a ā te dade vakṣaṇābhya ā te 'haṃ hṛdayād dade |
7,114.1c ā te mukhasya saṅkāśāt sarvaṃ te varca ā dade ||1||

7,114.2a preto yantu vyādhyaḥ prānudhyāḥ pro aśastayaḥ |
7,114.2c agnī rakṣasvinīr hantu somo hantu durasyatīḥ ||2||



7,115.1a pra patetaḥ pāpi lakṣmi naśyetaḥ prāmutaḥ pata |
7,115.1c ayasmayenāṅkena dviṣate tvā sajāmasi ||1||

7,115.2a yā mā lakṣmīḥ patayālūr ajuṣṭābhicaskanda vandaneva vṛkṣam |
7,115.2c anyatrāsmat savitas tām ito dhā hiraṇyahasto vasu no rarāṇaḥ ||2||

7,115.3a ekaśataṃ lakṣmyo martyasya sākaṃ tanvā januṣo 'dhi jātāḥ |
7,115.3c tāsāṃ pāpiṣṭhā nir itaḥ pra hiṇmaḥ śivā asmabhyaṃ jātavedo niyacha ||3||

7,115.4a etā enā vyākaraṃ khile gā viṣṭhitā iva |
7,115.4c ramantāṃ puṇyā lakṣmīr yāḥ pāpīs tā anīnaśam ||4||



7,116.1a namo rūrāya cyavanāya nodanāya dhṛṣṇave |
7,116.1c namaḥ śītāya pūrvakāmakṛtvane ||1||

7,116.2a yo anyedyur ubhayadyur abhyetīmaṃ maṇḍūkam |
7,116.2c abhy etv avrataḥ ||2||



7,117.1a ā mandrair indra haribhir yāhi mayūraromabhiḥ |
7,117.1c mā tvā ke cid vi yaman viṃ na pāśino 'ti dhanveva tāṃ ihi ||1||

7,118.1a marmāṇi te varmaṇā chādayāmi somas tvā rājāmṛtenānu vastām |
7,118.1c uror varīyo varuṇas te kṛṇotu jayantaṃ tvānu devā madantu ||1||



antakāya mṛtyave namaḥ prānā apānā iha te ramantām |
ihāyam astu puruṣaḥ sahāsunā sūryasya bhāge amṛtasya loke ||1||

ud enaṃ bhago agrabhīd ud enaṃ somo aṃśumān |
ud enaṃ maruto devā ud indrāgnī svastaye ||2||

iha te 'sur iha prāṇa ihāyur iha te manaḥ |
ut tvā nirṛtyāḥ pāśebhyo daivyā vacā bharāmasi ||3||

ut krāmātaḥ puruṣa māva patthā mṛtyoḥ paḍvīṣam avamuñcamānaḥ |
mā chitthā asmāl lokād agneḥ sūryasya saṃdṛśaḥ ||4||

tubhyaṃ vātaḥ pavatāṃ mātariśvā tubhyaṃ varṣantv amṛtāny āpaḥ |
sūryas te tanve śaṃ tapāti tvām mṛtyur dayatāṃ mā pra meṣṭhāḥ ||5||

udyānaṃ te puruṣa nāvayānaṃ jīvātuṃ te dakṣatātiṃ kṛnomi |
ā hi rohemam amṛtaṃ sukhaṃ ratham atha jirvir vidatham ā vadāsi ||6||

mā te manas tatra gān mā tiro bhūn mā jīvebhyaḥ pra mado mānu gāḥ pitṝn |
viśve devā abhi rakṣantu tveha ||7||

mā gatānām ā dīdhīthā ye nayanti parāvatam |
ā roha tamaso jyotir ehy ā te hastau rabhāmahe ||8||

śyāmaś ca tvā mā śabalaś ca preṣitau yamasya yau pathirakṣī śvānau |
arvāṅ ehi mā vi dīdhyo mātra tiṣṭhaḥ parāṅmanāḥ ||9||
8,1.10a maitaṃ panthām anu gā bhīma eṣa yena pūrvaṃ neyatha taṃ bravīmi |
8,1.10c tama etat puruṣa mā pra patthā bhayaṃ parastād abhayaṃ te arvāk ||10|| {1}

8,1.11a rakṣantu tvāgnayo ye apsv antā rakṣatu tvā manuṣyā yam indhate |
8,1.11c vaiśvānaro rakṣatu jātavedā divyas tvā mā pra dhāg vidyutā saha ||11||

8,1.12a mā tvā kravyād abhi maṃstārāt saṃkasukāc cara rakṣatu tvā dyau rakṣatu |
8,1.12c pṛthivī sūryaś ca tvā rakṣatāṃ candramāś ca |
8,1.12e antarikṣaṃ rakṣatu devahetyāḥ ||12||

8,1.13a bodhaś ca tvā pratibodhaś ca rakṣatām asvapnaś ca tvānavadrāṇaś ca rakṣatām |
8,1.13c gopāyaṃś ca tvā jāgṛviś ca rakṣatām ||13||

8,1.14a te tvā rakṣantu te tvā gopāyantu tebhyo namas tebhyaḥ svāhā ||14||

8,1.15a jīvebhyas tvā samude vāyur indro dhātā dadhātu savitā trāyamāṇaḥ |
8,1.15c mā tvā prāṇo balaṃ hāsīd asuṃ te 'nu hvayāmasi ||15||

8,1.16a mā tvā jambhaḥ saṃhanur mā tamo vidan mā jihvā barhis pramayuḥ kathā syāḥ |
8,1.16c ut tvādityā vasavo bharantūd indrāgnī svastaye ||16||

8,1.17a ut tvā dyaur ut pṛthivy ut prajāpatir agrabhīt |
8,1.17c ut tvā mṛtyor oṣadhayaḥ somarājñīr apīparan ||17||

8,1.18a ayaṃ devā ihaivāstv ayaṃ māmutra gād itaḥ |
8,1.18c imaṃ sahasravīryeṇa mṛtyor ut pārayāmasi ||18||

8,1.19a ut tvā mṛtyor apīparaṃ saṃ dhamantu vayodhasaḥ |
8,1.19c mā tvā vyastakeśyo mā tvāgharudo rudan ||19||

8,1.20a āhārṣam avidaṃ tvā punar āgāḥ punarṇavaḥ |
8,1.20c sarvāṅga sarvaṃ te cakṣuḥ sarvam āyuś ca te 'vidam ||20||

8,1.21a vy avāt te jyotir abhūd apa tvat tamo akramīt |
8,1.21c apa tvan mṛtyuṃ nirṛtim apa yakṣmaṃ ni dadhmasi ||21|| {2}



ā rabhasvemām amṛtasya śnuṣṭim achidyamānā jaradaṣṭir astu te |
asuṃ ta āyuḥ punar ā bharāmi rajas tamo mopa gā mā pra meṣṭhāḥ ||1||

jīvatāṃ jyotir abhyehy arvāṅ ā tvā harāmi śataśāradāya |
avamuñcan mṛtyupāśān aśastiṃ drāghīya āyuḥ prataraṃ te dadhāmi ||2||

vātāt te prānam avidaṃ sūryāc cakṣur ahaṃ tava |
yat te manas tvayi tad dhārayāmi saṃ vitsvāṅgair vada jihvayālapan ||3||

prāṇena tvā dvipadāṃ catuṣpadām agnim iva jātam abhi saṃ dhamāmi |
namas te mṛtyo cakṣuṣe namaḥ prāṇāya te 'karam ||4||

ayaṃ jīvatu mā mṛtemaṃ sam īrayāmasi |
kṛṇomy asmai bheṣajaṃ mṛtyo mā puruṣaṃ vadhīḥ ||5||

jīvalāṃ naghāriṣāṃ jīvantīm oṣadhīm aham |
trāyamāṇāṃ sahamānāṃ sahasvatīm iha huve 'smā ariṣṭatātaye ||6||

adhi brūhi mā rabhathāḥ sṛjemaṃ tavaiva sant sarvahāyāḥ ihāstu |
bhavāśarvau mṛḍataṃ śarma yachatam apasidhya duritaṃ dhattam āyuḥ ||7||

asmai mṛtyo adhi brūhīmaṃ dayasvod ito 'yam etu |
ariṣṭaḥ sarvāṅgaḥ suśruj jarasā śatahāyana ātmanā bhujam aśnutām ||8||

devānāṃ hetiḥ pari tvā vṛṇaktu pārayāmi tvā rajasa ut tvā mṛtyor apīparam |
ārād agniṃ kravyādaṃ nirūhaṃ jīvātave te paridhiṃ dadhāmi ||9||

8,2.10a yat te niyānaṃ rajasaṃ mṛtyo anavadharṣyam |
8,2.10c patha imaṃ tasmād rakṣanto brahmāsmai varma kṛṇmasi ||10|| {3}

8,2.11a kṛṇomi te prāṇāpānau jarāṃ mṛtyuṃ dīrgham āyuḥ svasti |
8,2.11c vaivasvatena prahitān yamadūtāṃś carato 'pa sedhāmi sarvān ||11||

8,2.12a ārād arātiṃ nirṛtiṃ paro grāhiṃ kravyādaḥ piśācān |
8,2.12c rakṣo yat sarvaṃ durbhūtaṃ tat tama ivāpa hanmasi ||12||

8,2.13a agneṣ ṭa prānam amṛtād āyuṣmato vanve jātavedasaḥ |
8,2.13c yathā na riṣyā amṛtaḥ sajūr asas tat te kṛṇomi tad u te sam ṛdhyatām ||13||

8,2.14a śive te stāṃ dyāvāpṛthivī asaṃtāpe abhiśriyau |
8,2.14c śaṃ te sūrya ā tapatu śaṃ vāto vātu te hṛde |
8,2.14e śivā abhi kṣarantu tvāpo divyāḥ payasvatīḥ ||14||

8,2.15a śivās te santv oṣadhaya ut tvāhārṣam adharasyā uttarāṃ pṛthivīm abhi |
8,2.15c tatra tvādityau rakṣatāṃ sūryācandramasāv ubhā ||15||

8,2.16a yat te vāsaḥ paridhānaṃ yāṃ nīviṃ kṛṇuṣe tvam |
8,2.16c śivaṃ te tanve tat kṛṇmaḥ saṃsparśe 'drūkṣṇam astu te ||16||

8,2.17a yat kṣureṇa marcayatā sutejasā vaptā vapasi keśaśmaśru |
8,2.17c śubhaṃ mukhaṃ mā na āyuḥ pra moṣīḥ ||17||

8,2.18a śivau te stāṃ vrīhiyavāv abalāsāv adomadhau |
8,2.18c etau yakṣmaṃ vi bādhete etau muñcato aṃhasaḥ ||18||

8,2.19a yad aśnāsi yat pibasi dhānyaṃ kṛṣyāḥ payaḥ |
8,2.19c yad ādyaṃ yad anādyaṃ sarvaṃ te annam aviṣaṃ kṛṇomi ||19||

8,2.20a ahne ca tvā rātraye cobhābhyāṃ pari dadmasi |
8,2.20c arāyebhyo jighatsubhya imaṃ me pari rakṣata ||20|| {4}

8,2.21a śataṃ te 'yutaṃ hāyanān dve yuge trīṇi catvāri kṛṇmaḥ |
8,2.21c indrāgnī viśve devās te 'nu manyantām ahṛṇīyamānāḥ ||21||

8,2.22a śarade tvā hemantāya vasantāya grīṣmāya pari dadmasi |
8,2.22c varṣāṇi tubhyaṃ syonāni yeṣu vardhanta oṣadhīḥ ||22||

8,2.23a mṛtyur īśe dvipadāṃ mṛtyur īśe catuṣpadām |
8,2.23c tasmāt tvāṃ mṛtyor gopater ud bharāmi sa mā bibheḥ ||23||

8,2.24a so 'riṣṭa na mariṣyasi na mariṣyasi mā bibheḥ |
8,2.24c na vai tatra mriyante no yanti adhamaṃ tamaḥ ||24||

8,2.25a sarvo vai tatra jīvati gaur aśvaḥ puruṣaḥ paśuḥ |
8,2.25c yatredaṃ brahma kriyate paridhir jīvanāya kam ||25||

8,2.26a pari tvā pātu samānebhyo 'bhicārāt sabandhubhyaḥ |
8,2.26c amamrir bhavāmṛto 'tijīvo mā te hāsiṣur asavaḥ śarīram ||26||

8,2.27a ye mṛtyava ekaśataṃ yā nāṣṭrā atitāryāḥ |
8,2.27c muñcantu tasmāt tvāṃ devā agner vaiśvānarād adhi ||27||

8,2.28a agneḥ śarīram asi pārayiṣṇu rakṣohāsi sapatnahā |
8,2.28c atho amīvacātanaḥ pūtudrur nāma bheṣajam ||28|| {5}



rakṣohaṇaṃ vājinam ā jigharmi mitraṃ prathiṣṭham upa yāmi śarma |
śiśāno agniḥ kratubhiḥ samiddhaḥ sa no divā sa riṣaḥ pātu naktam ||1||

ayodaṃṣṭro arciṣā yātudhānān upa spṛśa jātavedaḥ samiddhaḥ |
ā jihvayā mūradevān rabhasva kravyādo vṛṣṭvāpi dhatsvāsan ||2||

ubhobhayāvinn upa dhehi daṃṣṭrau hiṃsraḥ śiśāno 'varaṃ paraṃ ca |
utāntarikṣe pari yāhy agne jambhaiḥ saṃ dhehy abhi yātudhānān ||3||

agne tvacaṃ yātudhānasya bhindhi hiṃsrāśanir harasā hantv enam |
pra parvāṇi jātavedaḥ śṛṇīhi kravyāt kraviṣṇur vi cinotv enam ||4||

yatredānīṃ paśyasi jātavedas tiṣṭhantam agna uta vā carantam |
utāntarikṣe patantaṃ yātudhānaṃ tam astā vidhya śarvā śiśānaḥ ||5||

yajñair iṣūḥ saṃnamamāno agne ivācā śalyāṃ aśanibhir dihānaḥ |
tābhir vidhya hṛdaye yātudhānān pratīco bāhūn prati bhaṅgdhy eṣām ||6||

utārabdhānt spṛnuhi jātaveda utārebhāṇāṃ ṛṣṭibhir yātudhānān |
agne pūrvo ni jahi śośucāna āmādaḥ kṣviṅkās tam adantv enīḥ ||7||

iha pra brūhi yatamaḥ so agne yātudhāno ya idaṃ kṛṇoti |
tam ā rabhasva samidhā yaviṣṭha nṛcakṣasaś cakṣuṣe randhayainam ||8||

tīkṣṇenāgne cakṣuṣā rakṣa yajñaṃ prāñcaṃ vasubhyaḥ pra ṇaya pracetaḥ |
hiṃsraṃ rakṣāṃsy abhi śośucānaṃ mā tvā dabhan yātudhānā nṛcakṣaḥ ||9||

8,3.10a nṛcakṣā rakṣaḥ pari paśya vikṣu tasya trīṇi prati śṛṇīhy agrā |
8,3.10c tasyāgne pṛṣṭīr harasā śṛṇīhi tredhā mūlaṃ yātudhānasya vṛśca ||10|| {6}

8,3.11a trir yātudhānaḥ prasitiṃ ta etv ṛtaṃ yo agne anṛtena hanti |
8,3.11c tam arciṣā sphūrjayan jātavedaḥ samakṣam enam gṛṇate ni yuṅgdhi ||11||

8,3.12a yad agne adya mithunā śapāto yad vācas tṛṣṭaṃ janayanta rebhāḥ |
8,3.12c manyor manasaḥ śaravyā jāyate yā tayā vidhya hṛdaye yātudhānān ||12||

8,3.13a parā śṛṇīhi tapasā yātudhānān parāgne rakṣo harasā śṛṇīhi |
8,3.13c parārciṣā mūradevān chṛṇīhi parāsutṛpaḥ śośucataḥ śṛṇīhi ||13||

8,3.14a parādya devā vṛjinaṃ śṛṇantu pratyag enaṃ śapathā yantu sṛṣṭāḥ |
8,3.14c vācāstenaṃ śarava ṛchantu marman viśvasyaitu prasitiṃ yātudhānaḥ ||14||

8,3.15a yaḥ pauruṣeyeṇa kraviṣā samaṅkte yo aśvyena paśunā yātudhānaḥ |
8,3.15c yo aghnyāyā bharati kṣīram agne teṣāṃ śīrṣāṇi harasāpi vṛśca ||15||

8,3.16a viṣaṃ gavāṃ yātudhānā bharantām ā vṛścantām aditaye durevāḥ |
8,3.16c paraiṇān devaḥ savitā dadātu parā bhāgam oṣadhīnāṃ jayantām ||16||

8,3.17a saṃvatsarīṇaṃ paya usriyāyās tasya māśīd yātudhāno nṛcakṣaḥ |
8,3.17c pīyūṣam agne yatamas titṛpsāt taṃ pratyañcam arciṣā vidhya marmaṇi ||17||

8,3.18a sanād agne mṛṇasi yātudhānān na tvā rakṣāṃsi pṛtanāsu jigyuḥ |
8,3.18c sahamūrān anu daha kravyādo mā te hetyā mukṣata daivyāyāḥ ||18||

8,3.19a tvaṃ no agne adharād udaktas tvaṃ paścād uta rakṣā purastāt |
8,3.19c prati tye te ajarāsas tapiṣṭhā aghaśaṃsaṃ śośucato dahantu ||19||

8,3.20a paścāt purastād adharād utottarāt kaviḥ kāvyena pari pāhy agne |
8,3.20c sakhā sakhāyam ajaro jarimne agne martāṃ amartyas tvaṃ naḥ ||20|| {7}

8,3.21a tad agne cakṣuḥ prati dhehi rebhe śaphārujo yena paśyasi yātudhānān |
8,3.21c atharvavaj jyotiṣā daivyena satyaṃ dhūrvantam acitaṃ nyoṣa ||21||

8,3.22a pari tvāgne puraṃ vayaṃ vipraṃ sahasya dhīmahi |
8,3.22c dhṛṣadvarṇaṃ divedive hantāraṃ bhaṅgurāvataḥ ||22||

8,3.23a viṣeṇa bhaṅgurāvataḥ prati sma rakṣaso jahi |
8,3.23c agne tigmena śociṣā tapuragrābhir arcibhiḥ ||23||

8,3.24a vi jyotiṣā bṛhatā bhāty agnir āvir viśvāni kṛṇute mahitvā |
8,3.24c prādevīr māyāḥ sahate durevāḥ śiśīte śṛṅge rakṣobhyo vinikṣe ||24||

8,3.25a ye te śṛṅge ajare jātavedas tigmahetī brahmasaṃśite |
8,3.25c tābhyāṃ durhārdam abhidāsantaṃ kimīdinaṃ |
8,3.25e pratyañcam arciṣā jātavedo vi nikṣva ||25||

8,3.26a agnī rakṣāṃsi sedhati śukraśocir amartyaḥ |
8,3.26c śuciḥ pāvaka īḍyaḥ ||26|| {8}



indrāsomā tapataṃ rakṣa ubjataṃ ny arpayataṃ vṛṣaṇā tamovṛdhaḥ |
parā śṛṇītam acito ny oṣataṃ hataṃ nudethāṃ ni śiśītam attriṇaḥ ||1||

indrāsomā sam aghaśaṃsam abhy aghaṃ tapur yayastu carur agnimāṃ iva |
brahmadviṣe kravyāde ghoracakṣase dveṣo dhattam anavāyaṃ kimīdine ||2||

indrāsomā duṣkṛto vavre antar anārambhaṇe tamasi pra vidhyatam |
yato naiṣāṃ punar ekaś canodayat tad vām astu sahase manyumac chavaḥ ||3||

indrāsomā vartayataṃ divo vadhaṃ saṃ pṛthivyā aghaśaṃsāya tarhaṇam |
ut takṣataṃ svaryaṃ1 parvatebhyo yena rakṣo vāvṛdhānaṃ nijūrvathaḥ ||4||

indrāsomā vartayataṃ divas pary agnitaptebhir yuvam aśmahanmabhiḥ |
tapurvadhebhir ajarebhir attriṇo ni parśāne vidhyataṃ yantu nisvaram ||5||

indrāsomā pari vāṃ bhūtu viśvata iyaṃ matiḥ kakṣyāśveva vājinā |
yāṃ vāṃ hotrāṃ parihinomi medhayemā brahmāṇi nṛpatī iva jinvatam ||6||

prati smarethāṃ tujayadbhir evair hataṃ druho rakṣaso bhaṅgurāvataḥ |
indrāsomā duṣkṛte mā sugaṃ bhūd yo mā kadā cid abhidāsati druhuḥ ||7||

yo mā pākena manasā carantam abhicaṣṭe anṛtebhir vacobhiḥ |
āpa iva kāśinā samgṛbhītā asann astv asataḥ indra vaktā ||8||

ye pākaśaṃsaṃ viharanta evair ye vā bhadraṃ dūṣayanti svadhābhiḥ |
ahaye vā tān pradadātu soma ā vā dadhātu nirṛter upaṣṭhe ||9||

8,4.10a yo no rasaṃ dipsati pitvo agne aśvānāṃ gavāṃ yas tanūnām |
8,4.10c ripu stena steyakṛd dabhram etu ni ṣa hīyatāṃ tanvā tanā ca ||10|| {9}

8,4.11a paraḥ so astu tanvā tanā ca tisraḥ pṛthivīr adho astu viśvāḥ |
8,4.11c prati śuṣyatu yaśo asya devā yo mā divā dipsati yaś ca naktam ||11||

8,4.12a suvijñānaṃ cikituṣe janāya sac cāsac ca vacasī paspṛdhāte |
8,4.12c tasyor yat satyaṃ yatarad ṛjīyas tad it somo 'vati hanty asat ||12||

8,4.13a na vā u somo vṛjinaṃ hinoti na kṣatriyam mithuyā dhārayantam |
8,4.13c hanti rakṣo hanty āsad vadantam ubhāv indrasya prasitau śayāte ||13||

8,4.14a yadi vāham anṛtadevo asmi moghaṃ vā devāṃ apyūhe agne |
8,4.14c kim asmabhyaṃ jātavedo hṛṇīṣe droghavācas te nirṛthaṃ sacantām ||14||

8,4.15a adyā murīya yadi yātudhāno asmi yadi vāyus tatapa puruṣasya |
8,4.15c adhā sa vīrair daśabhir vi yūyā yo mā moghaṃ yātudhānety āha ||15||

8,4.16a yo māyātuṃ yātudhānety āha yo vā rakṣāḥ śicir asmīty āha |
8,4.16c indras taṃ hantu mahatā vadhena viśvasya jantor adhamas padīṣṭa ||16||

8,4.17a pra yā jigāti khargaleva naktam apa druhus tanvaṃ1 gūhamānā |
8,4.17c vavram anantam ava sā padīṣṭia grāvāṇo ghnantu rakṣasa upabdaiḥ ||17||

8,4.18a vi tiṣṭhadhvam maruto vikṣv ichata gṛbhāyata rakṣasaḥ saṃ pinaṣṭan |
8,4.18c vayo ye bhūtvā patayanti naktabhir ye vā ripo dadhire deve adhvare ||18||

8,4.19a pra vartaya divo 'śmānam indra somaśitaṃ maghavant saṃ śiśādhi |
8,4.19c prākto apākto adharād udakto 'bhi jahi rakṣasaḥ parvatena ||19||

8,4.20a eta u tye patayanti śvayātava indraṃ dipsanti dipsavo 'dābhyam |
8,4.20c śiśīte śakraḥ piśunebhyo vadhaṃ nunaṃ sṛjad aśaniṃ yātumadbhyaḥ ||20|| {10}

8,4.21a indro yātūnām abhavat parāśaro havirmathīnām abhy āvivāsatām |
8,4.21c abhīd u śakraḥ paraśur yathā vanaṃ pātreva bhindant sata etu rakṣasaḥ ||21||

8,4.22a ulūkayātuṃ śuśulūkayātuṃ jahi śvayātum uta kokayātum |
8,4.22c suparṇayātum uta gṛdhrayātuṃ dṛṣadeva pra mṛṇa rakṣa indra ||22||

8,4.23a mā no rakṣo abhi naḍ yātumāvad apochantu mithunā ye kimīdinaḥ |
8,4.23c pṛthivī naḥ pārthivāt pātv aṃhaso 'ntarikṣaṃ divyāt pātv asmān ||23||

8,4.24a indra jahi pumāṃsaṃ yātudhānam uta striyaṃ māyayā śāśadānām |
8,4.24c vigrīvāso mūradevā ṛdantu mā te dṛśant sūryam uccarantam ||24||
8,4.25a prati cakṣva vi cakṣvendraś ca soma jāgṛtam |
8,4.25c rakṣobhyo vadham asyatam aśaniṃ yātumadbhyaḥ ||25|| {11}



ayaṃ pratisaro maṇir vīro vīrāya badhyate |
vīryavānt sapatnahā śūravīraḥ paripāṇaḥ sumaṅgalaḥ ||1||

ayaṃ maṇiḥ sapatnahā suvīraḥ sahasvān vājī sahamāna ugraḥ |
pratyak kṛtyā dūṣayann eti vīraḥ ||2||

anenendro maṇinā vṛtram ahann anenāsurān parābhāvayan manīṣī |
anenājayad dyāvāpṛthivī ubhe ime anenājayat pradiśaś catasraḥ ||3||

ayaṃ srāktyo maṇiḥ pratīvartaḥ pratisaraḥ |
ojasvān vimṛdho vaśī so asmān pātu sarvataḥ ||4||

tad agnir āha tad u soma āha bṛhaspatiḥ savitā tad indraḥ |
te me devāḥ purohitāḥ pratīcīḥ kṛtyāḥ pratisarair ajantu ||5||

antar dadhe dyāvāpṛthivī utāhar uta sūryam |
te me devāḥ purohitāḥ pratīcīḥ kṛtyāḥ pratisarair ajantu ||6||

ye srāktyaṃ maṇiṃ janā varmāṇi kṛṇvate |
sūrya iva divam āruhya vi kṛtyā bādhate vaśī ||7||

srāktyena maṇinā ṛṣiṇeva manīṣiṇā |
ajaiṣaṃ sarvāḥ pṛtanā vi mṛdho hanmi rakṣasaḥ ||8||

yāḥ kṛtyā āṅgirasīr yāḥ kṛtyā āsurīr yāḥ |
kṛtyāḥ svayaṃkṛtā yā u cānyebhir ābhṛtāḥ |
ubhayīs tāḥ parā yantu parāvato navatiṃ nāvyā ati ||9||

8,5.10a asmai maṇiṃ varma badhnantu devā indro viṣṇuḥ savitā rudro agniḥ |
8,5.10c prajāpatiḥ parameṣṭhī virāḍ vaiśvānara ṛṣayaś ca sarve ||10|| {12}

8,5.11a uttamo asy oṣadhīnām anaḍvān jagatām iva vyāghraḥ śvapadām iva |
8,5.11ḍ yam aichāmāvidāma taṃ pratispāśanam antitam ||11||

8,5.12a sa id vyāghro bhavaty atho siṃho atho vṛṣā |
8,5.12c atho sapatnakarśano yo bibhartīmaṃ maṇim ||12||

8,5.13a nainaṃ ghnanty apsaraso na gandharvā na martyāḥ |
8,5.13c sarvā diśo vi rājati yo bibhartīmaṃ maṇim ||13||

8,5.14a kaśyapas tvām asṛjata kaśyapas tvā sam airayat |
8,5.14c abibhas tvendro mānuṣe bibhrat saṃśreṣiṇe 'jayat |
8,5.14e maṇiṃ sahasravīryaṃ varma devā akṛṇvata ||14||

8,5.15a yas tvā kṛtyābhir yas tvā dīkṣābhir yajñair yas tvā jighāṃsati |
8,5.15c pratyak tvam indra taṃ jahi vajreṇa śataparvaṇā ||15||

8,5.16a ayam id vai pratīvarta ojasvān saṃjayo maṇiḥ |
8,5.16c prajāṃ dhanaṃ ca rakṣatu paripāṇaḥ sumaṅgalaḥ ||16||

8,5.17a asapatnaṃ no adharād asapatnaṃ na uttarāt |
8,5.17c indrāsapatnaṃ naḥ paścāj jyotiḥ śūra puras kṛdhi ||17||

8,5.18a varma me dyāvāpṛthivī varmāhar varma sūryaḥ |
8,5.18c varma ma indraś cāgniś ca varma dhātā dadhātu me ||18||

8,5.19a aindrāgnaṃ varma bahulaṃ yad ugraṃ viśve devā nātividhyanti sarve |
8,5.19c tan me tanvaṃ trāyatāṃ sarvato bṛhad āyuṣmāṃ jaradaṣṭir yathāsāni ||19||

8,5.20a ā mārukṣad devamaṇir mahyā ariṣṭatātaye |
8,5.20c imaṃ methim abhisaṃviśadhvaṃ tanūpānaṃ trivarūtham ojase ||20||

8,5.21a asminn indro ni dadhātu nṛmṇam imaṃ devāso abhisaṃviśadhvam |
8,5.21c dīrghāyutvāya śataśāradāyāyuṣmān jaradaṣṭir yathāsat ||21||

8,5.22a svastidā viśāṃ patir vṛtrahā vimṛdho vaśī |
8,5.22c indro badhnātu te maṇiṃ jigīvāṃ aparājitaḥ |
8,5.22e somapā abhayaṅkaro vṛṣā |



yau te mātonmamārja jātāyāḥ pativedanau |
durṇāmā tatra mā gṛdhad aliṃśa uta vatsapaḥ ||1||

palālānupalālau śarkuṃ kokaṃ malimlucaṃ palījakam |
āśreṣaṃ vavrivāsasam ṛkṣagrīvaṃ pramīlinam ||2||

mā saṃ vṛto mopa sṛpa ūrū māva sṛpo 'ntarā |
kṛṇomy asyai bheṣajaṃ bajaṃ durṇāmacātanam ||3||

durṇāmā ca sunāmā cobhā samvṛtam ichataḥ |
arāyān apa hanmaḥ sunāmā straiṇam ichatām ||4||

yaḥ kṛṣṇaḥ keśy asura stambaja uta tuṇḍikaḥ |
arāyān asyā muṣkābhyāṃ bhaṃsaso 'pa hanmasi ||5||

anujighraṃ pramṛśantaṃ kravyādam uta reriham |
arāyāṃ chvakiṣkiṇo bajaḥ piṅgo anīnaśat ||6||

yas tvā svapne nipadyate bhrātā bhūtvā piteva ca |
bajas tānt sahatām itaḥ klībarūpāṃs tirīṭinaḥ ||7||

yas tvā svapantīṃ tsarati yas tvā dipsati jāgratīm |
chāyām iva pra tānt sūryaḥ parikrāmann anīnaśat ||8||

yaḥ kṛṇoti mṛtavatsām avatokām imāṃ striyam |
tam oṣadhe tvaṃ nāśayāsyāḥ kamalam añjivam ||9||

8,6.10a ye śālāḥ parinṛtyanti sāyaṃ gardabhanādinaḥ |
8,6.10c kusūlā ye ca kukṣilāḥ kakubhāḥ karumāḥ srimāḥ |
8,6.10e tān oṣadhe tvaṃ gandhena viṣūcīnān vi nāśaya ||10|| {14}

8,6.11a ye kukundhāḥ kukirabhāḥ kṛttīr dūrśāni bibhrati |
8,6.11c klībā iva pranṛtyanto vane ye kurvate ghoṣaṃ tān ito nāśayāmasi ||11||

8,6.12a ye sūryaṃ na titikṣanta ātapantam amuṃ divaḥ |
8,6.12c arāyān bastavāsino durgandhīṃl lohitāsyān makakān nāśayāmasi ||12||

8,6.13a ya ātmānam atimātram aṃsa ādhāya bibhrati |
8,6.13c strīṇāṃ śroṇipratodina indra rakṣāṃsi nāśaya ||13||

8,6.14a ye pūrve badhvo yanti haste śṛṅgāni bibhrataḥ |
8,6.14c āpākesthāḥ prahāsina stambe ye kurvate jyotis tān ito nāśayāmasi ||14||

8,6.15a yeṣām paścāt prapadāni puraḥ pārṣṇīḥ puro mukhā |
8,6.15c khalajāḥ śakadhūmajā uruṇḍā ye ca maṭmaṭāḥ kumbhamuṣkā ayāśavaḥ |
8,6.15e tān asyā brahmaṇas pate pratībodhena nāśaya ||15||

8,6.16a paryastākṣā apracaṅkaśā astraiṇāḥ santu paṇḍagāḥ |
8,6.16c ava bheṣaja pādaya ya imāṃ saṃvivṛtsaty apatiḥ svapatiṃ striyam ||16||

8,6.17a uddharṣiṇaṃ munikeśaṃ jambhayantaṃ marīmṛśam |
8,6.17c upeṣantam udumbalaṃ tuṇḍelam uta śāluḍam |
8,6.17e padā pra vidhya pārṣṇyā sthālīṃ gaur iva spandanā ||17||

8,6.18a yas te garbhaṃ pratimṛśāj jātaṃ vā mārayāti te |
8,6.18c piṅgas tam ugradhanvā kṛṇotu hṛdayāvidham ||18||

8,6.19a ye amno jatān mārayanti sūtikā anuśerate |
8,6.19c strībhāgān piṅgo gandharvān vāto abhram ivājatu ||19||

8,6.20a parisṛṣṭaṃ dharayatu yad dhitaṃ māva pādi tat |
8,6.20c garbhaṃ ta ugrau rakṣatām bheṣajau nīvibhāryau ||20|| {15}

8,6.21a pavīnasāt taṅgalvāc chāyakād uta nagnakāt |
8,6.21c prajāyai patye tvā piṅgaḥ pari pātu kimīdinaḥ ||21||

8,6.22a dvyāsyāc caturakṣāt pañcapadād anaṅgureḥ |
8,6.22c vṛntād abhi prasarpataḥ pari pāhi varīvṛtāt ||22||

8,6.23a ya āmaṃ māṃsam adanti pauruṣeyaṃ ca ye kraviḥ |
8,6.23c garbhān khādanti keśavās tān ito nāśayāmasi ||23||

8,6.24a ye sūryāt parisarpanti snuṣeva śvaśurād adhi |
8,6.24c bajaś ca teṣāṃ piṅgaś ca hṛdaye 'dhi ni vidhyatām ||24||

8,6.25a piṅga rakṣa jāyamānaṃ mā pumāṃsaṃ striyaṃ kran |
8,6.25c āṇḍādo garbhān mā dabhan bādhasvetaḥ kimīdinaḥ ||25||

8,6.26a aprajāstvaṃ mārtavatsam ād rodam agham āvayam |
8,6.26c vṛkṣād iva srajam kṛtvāpriye prati muñca tat ||26|| {16}



yā babhravo yāś ca śukrā rohiṇīr uta pṛśnayaḥ |
asiknīḥ kṛṣṇā oṣadhīḥ sarvā achāvadāmasi ||1||

trāyantām imaṃ purusaṃ yakṣmād deveṣitād adhi |
yāsām dyauḥ pitā pṛthivī mātā samudro mūlaṃ vīrudhāṃ babhūva ||2||

āpo agraṃ divyā oṣadhayaḥ |
tās te yakṣmam enasyam aṅgādaṅgād anīnaśan ||3||

prastṛṇatī stambinīr ekaśuṅgāḥ pratanvatīr oṣadhīr ā vadāmi |
aṃśumatīḥ kaṇḍinīr yā viśākhā hvayāmi te vīrudho vaiśvadevīr ugrāḥ puruṣajīvanīḥ ||4||

yad vaḥ sahaḥ sahamānā vīryaṃ1 yac ca vo balam |
tenemam asmād yakṣmāt puruṣaṃ muñcatauṣadhīr atho kṛṇomi bheṣajam ||5||

jīvalāṃ naghāriṣāṃ jīvantīm oṣadhīm aham |
arundhatīm unnayantīṃ puṣpām madhumatīm iha huve 'smā ariṣṭatātaye ||6||

ihā yantu pracetaso medinīr vacaso mama |
yathemaṃ pārayāmasi puruṣaṃ duritād adhi ||7||

agner ghāso apāṃ garbho yā rohanti punarṇavāḥ |
dhruvāḥ sahasranāmnīr bheṣajīḥ santv ābhṛtāḥ ||8||

avakolbā udakātmāna oṣadhayaḥ |
vyṛṣantu duritaṃ tīkṣṇaśṛṅgyaḥ ||9||

8,7.10a unmuñcantīr vivaruṇā ugrā yā viṣadūṣanīḥ |
8,7.10c atho balāsanāśanīḥ kṛtyādūṣaṇīś ca yās tā ihā yantv oṣadhīḥ ||10|| {17}

8,7.11a apakrītāḥ sahīyasīr vīrudho yā abhiṣṭutāḥ |
8,7.11c trāyantām asmin grāme gām aśvaṃ puruṣaṃ paśum ||11||

8,7.12a madhuman mūlaṃ madhumad agram āsām madhuman madhyaṃ vīrudhāṃ babhūva |
8,7.12c madhumat parṇaṃ madhumat puṣpam āsāṃ madhoḥ sambhaktā amṛtasya bhakṣo ghṛtam annaṃ duhratāṃ gopurogavam ||12||

8,7.13a yāvatīḥ kiyatīś cemāḥ pṛthivyām adhy oṣadhīḥ |
8,7.13c tā mā sahasraparṇyo mṛtyor muñcantv aṃhasaḥ ||13||

8,7.14a vaiyāghro maṇir vīrudhāṃ trāyamāno 'bhiśastipāḥ |
8,7.14c amīvāḥ sarvā rakṣāṃsy apa hantv adhi dūram asmat ||14||

8,7.15a siṃhasyeva stanathoḥ saṃ vijante 'gner iva vijante ābhṛtābhyaḥ |
8,7.15c gavāṃ yakṣmaḥ puruṣāṇāṃ vīrudbhir atinutto nāvyā etu srotyāḥ ||15||

8,7.16a mumucānā oṣadhayo 'gner vaiśvānarād adhi |
8,7.16c bhūmiṃ saṃtanvatīr ita yāsāṃ rājā vanaspatiḥ ||16||

8,7.17a yā rohanty āṅgirasīḥ parvateṣu sameṣu ca |
8,7.17c tā naḥ payasvatīḥ śivā oṣadhīḥ santu śaṃ hṛde ||17||

8,7.18a yāś cāhaṃ veda vīrudho yāś ca paśyāmi cakṣuṣā |
8,7.18c ajñātā jānīmaś ca yā yāsu vidma ca saṃbhṛtam ||18||

8,7.19a sarvāḥ samagrā oṣadhīr bodhantu vacaso mama |
8,7.19c yathemaṃ pārayāmasi puruṣam duritād adhi ||19||

8,7.20a aśvattho darbho vīrudhāṃ somo rājāmṛtaṃ haviḥ |
8,7.20c vrīhir yavaś ca bheṣajau divasi putrāv amartyau ||20|| {18}

8,7.21a uj jihīdhve stanayaty abhikrandaty oṣadhīḥ |
8,7.21c yadā vaḥ pṛśnimātaraḥ parjanyo retasāvati ||21||
8,7.22a tasyāmṛtasyemaṃ balaṃ puruṣaṃ payayāmasi |
8,7.22c atho kṛṇomi bheṣajaṃ yathāsac chatahāyanaḥ ||22||

8,7.23a varāho veda vīrudhaṃ nakulo veda bheṣajīm |
8,7.23c sarpā gandharvā yā vidus tā asmā avase huve ||23||

8,7.24a yāḥ suparṇā āṅgirasīr divyā yā raghato viduḥ |
8,7.24c vayāṃsi haṃsā yā vidur yās ca sarve patatriṇaḥ |
8,7.24e mṛgā yā vidur oṣadhīs tā asmā avase huve ||24||

8,7.25a yāvatīnām oṣadhīnāṃ gāvaḥ prāśnanty aghnyā yavatīnām ajāvayaḥ |
8,7.25c tāvatīs tubhyam oṣadhīḥ śarma yachantv ābhṛtāḥ ||25||

8,7.26a yāvatīṣu manuṣyā bheṣajaṃ bhiṣajo viduḥ |
8,7.26c tāvatīr viśvabheṣajīr ā bharāmi tvām abhi ||26||

8,7.27a puṣpavatīḥ prasūmatīḥ phalinīr aphalā uta |
8,7.27c saṃmātara iva duhrām asmā ariṣṭatātaye ||27||

8,7.28a ut tvāhārṣaṃ pañcaśalād atho daśaśalād uta |
8,7.28c atho yamasya paḍvīśād viśvasmād devakilbiṣāt ||28|| {19}


indro manthatu manthitā śakraḥ śūraḥ puraṃdaraḥ |
yathā hanāma senā amitrāṇāṃ sahasraśaḥ ||1||

pūtirajjur upadhmānī pūtiṃ senāṃ kṛṇotv amūm |
dhūmam agnim parādṛśyā 'mitrā hṛtsv ā dadhatāṃ bhayam ||2||

amūn aśvattha niḥ śṛṇīhi khādāmūn khadirājiram |
tājadbhaṅga iva bhajantāṃ hantv enān vadhako vadhaiḥ ||3||

paruṣān amūn paruṣāhvaḥ kṛṇotu hantv enān vadhako vadhaiḥ |
kṣipraṃ śara iva bhajantāṃ bṛhajjālena saṃditāḥ ||4||

antarikṣaṃ jālam āsīj jāladaṇḍā diśo mahīḥ |
tenābhidhāya dasyūnāṃ śakraḥ senām apāvapat ||5||

bṛhad dhi jālaṃ bṛhataḥ śakrasya vājinīvataḥ |
tena śatrūn abhi sarvān ny ubja yathā na mucyātai katamaś canaiṣām ||6||

bṛhat te jālaṃ bṛhata indra śūra sahasrārghasya śatavīryasya |
tena śataṃ sahasram ayutaṃ nyarbudaṃ jaghāna śakro dasyūnām abhidhāya senayā ||7||

ayaṃ loko jālam āsīc chakrasya mahato mahān |
tenāham indrajālenāmūṃs tamasābhi dadhāmi sarvān ||8||

sedir ugrā vyṛddhir ārtiś cānapavācanā |
śramas tandrīś ca mohaś ca tair amūn abhi dadhāmi sarvān ||9||

8,8.10a mṛtyave 'mūn pra yachāmi mṛtyupāśair amī sitāḥ |
8,8.10c mṛtyor ye aghalā dūtās tebhya enān prati nayāmi baddhvā ||10|| {20}

8,8.11a nayatāmūn mṛtyudūtā yamadūtā apombhata |
8,8.11c paraḥsahasrā hanyantāṃ tṛṇeḍhv enān matyaṃ bhavasya ||11||

8,8.12a sādhyā ekaṃ jāladaṇḍam udyatya yanty ojasā |
8,8.12c rudrā ekaṃ vasava ekam ādityair eka udyataḥ ||12||

8,8.13a viśve devāḥ upariṣṭād ubjanto yantv ojasā |
8,8.13c madhyena ghnanto yantu senām aṅgiraso mahīm ||13||

8,8.14a vanaspatīn vānaspatyān oṣadhīr uta vīrudhaḥ |
8,8.14c dvipāc catuṣpād iṣṇāmi yathā senām amūṃ hanan ||14||

8,8.15a gandharvāpsarasaḥ sarpān devān puṇyajanān pitṝn |
8,8.15c dṛṣṭān adṛṣṭān iṣṇāmi yathā senām amūṃ hanan ||15||

8,8.16a ima uptā mṛtyupāśā yān ākramya na mucyase |
8,8.16c amuṣyā hantu senāyā idaṃ kūṭaṃ sahasraśaḥ ||16||

8,8.17a gharmaḥ samiddho agnināyaṃ homaḥ sahasrahaḥ |
8,8.17c bhavaś ca pṛśnibāhuś ca śarva senām amūṃ hatam ||17||

8,8.18a mṛtyor āṣam ā padyantāṃ kṣudhaṃ sediṃ vadham bhayam |
8,8.18c indraś cākṣujālābhyāṃ śarva senām amūṃ hatam ||18||

8,8.19a parājitāḥ pra trasatāmitrā nuttā dhāvata brahmaṇā |
8,8.19c bṛhaspatipranuttānāṃ māmīṣāṃ moci kaś cana ||19||

8,8.20a ava padyantām eṣām āyudhāni mā śakan pratidhām iṣum |
8,8.20c athaiṣāṃ bahu bibhyatām iṣavaḥ ghnantu marmaṇi ||20||

8,8.21a saṃ krośatām enān dyāvāpṛthivī sam antarikṣaṃ saha devatābhiḥ |
8,8.21c mā jñātāraṃ mā pratiṣṭhāṃ vidanta mitho vighnānā upa yantu mṛtyum ||21||

8,8.22a diśaś catasro 'śvataryo devarathasya purodāśāḥ śaphā antarikṣam uddhiḥ |
8,8.22c dyāvāpṛthivī pakṣasī ṛtavo 'bhīśavo 'ntardeśāḥ kimkarā vāk parirathyam ||22||

8,8.23a saṃvatsaro rathaḥ parivatsaro rathopastho virāḍ īṣāgnī rathamukham |
8,8.23c indraḥ savyaṣṭhāś candramāḥ sārathiḥ ||23||

8,8.24a ito jayeto vi jaya saṃ jaya jaya svāhā |
8,8.24c ime jayantu parāmī jayantāṃ svāhaibhyo durāhāmībhyaḥ |
8,8.24e nīlalohitenāmūn abhyavatanomi ||24|| {21}



kutas tau jātau katamaḥ so ardhaḥ kasmāl lokāt katamasyāḥ pṛthivyāḥ |
vatsau virājaḥ salilād ud aitāṃ tau tvā pṛchāmi katareṇa dugdhā ||1||

yo akrandayat salilaṃ mahitvā yoniṃ kṛtvā tribhujaṃ śayānaḥ |
vatsaḥ kāmadugho virājaḥ sa guhā cakre tanvaḥ parācaiḥ ||2||

yāni trīṇi bṛhanti yeṣāṃ caturthaṃ viyunakti vācam |
brahmainad vidyāt tapasā vipaścid yasminn ekaṃ yujyate yasminn ekam ||3||

bṛhataḥ pari sāmāni ṣaṣṭhāt pañcādhi nirmitā |
bṛhad bṛhatyā nirmitaṃ kuto 'dhi bṛhatī mitā ||4||

bṛhatī pari mātrāyā mātur mātrādhi nirmitā |
māyā ha jajñe māyāyā māyāyā mātalī pari ||5||

vaiśvānarasya pratimopari dyaur yāvad rodasī vibabādhe agniḥ |
tataḥ ṣaṣṭhād āmuto yanti stomā ud ito yanty abhi ṣaṣṭham ahnaḥ ||6||

ṣaṭ tvā pṛchāma ṛṣayaḥ kaśyapeme tvaṃ hi yuktaṃ yuyukṣe yogyaṃ ca |
virājam āhur brahmaṇaḥ pitaraṃ tāṃ no vi dhehi yatidhā sakhibhyaḥ ||7||

yāṃ pracyutām anu yajñāḥ pracyavanta upatiṣṭhanta upatiṣṭhamānām |
yasyā vrate prasave yakṣam ejati sā virāṭ ṛṣayaḥ parame vyoman ||8||

aprāṇaiti prāṇena prāṇatīnāṃ virāṭ svarājam abhy eti paścāt |
viśvaṃ mṛśantīm abhirūpāṃ virājaṃ paśyanti tve na tve paśyanty enām ||9||

8,9.10a ko virājo mithunatvaṃ pra veda ka ṛtūn ka u kalpam asyāḥ |
8,9.10c kramān ko asyāḥ katidhā vidugdhān ko asyā dhāma katidhā vyuṣṭīḥ ||10|| {22}

8,9.11a iyam eva sā yā prathamā vyauchad āsv itarāsu carati praviṣṭā |
8,9.11c mahānto asyāṃ mahimāno antar vadhūr jigāya navagaj janitrī ||11||

8,9.12a chandaḥpakṣe uṣasā pepiśāne samānaṃ yonim anu saṃ careme |
8,9.12c sūryapatnī saṃ carataḥ prajānatī ketumatī ajare bhūriretasā ||12||

8,9.13a ṛtasya panthām anu tisra āgus trayo gharmā anu reta āguḥ |
8,9.13c prajām ekā jinvaty ūrjam ekā rāṣṭram ekā rakṣati devayūnām ||13||

8,9.14a agnīṣomāv adadhur yā turīyāsīd yajñasya pakṣāv ṛṣayaḥ kalpayantaḥ |
8,9.14c gāyatrīṃ triṣṭubhaṃ jagatīm anuṣṭubhaṃ bṛhadarkīṃ yajamānāya svar ābharantīm ||14||

8,9.15a pañca vyuṣṭīr anu pañca dohā gāṃ pañcanāmnīm ṛtavo 'nu pañca |
8,9.15c pañca diśaḥ pañcadaśena kḷptās tā ekamūrdhnīr abhi lokam ekam ||15||

8,9.16a ṣaṭ jātā bhūtā prathamajā ṛtasya ṣaṭ u sāmāni ṣaṭahaṃ vahanti |
8,9.16c ṣaṭyogaṃ sīram anu sāmasāma ṣaṭ āhur dyāvāpṛthivīḥ ṣaṭ urvīḥ ||16||

8,9.17a ṣaḍ āhuḥ śītān ṣaḍ u māsa uṣṇān ṛtuṃ no brūta yatamo 'tiriktaḥ |
8,9.17c sapta suparṇāḥ kavayo ni ṣeduḥ sapta chandāṃsy anu sapta dīkṣāḥ ||17||

8,9.18a sapta homāḥ samidho ha sapta madhūni sapta ṛtavo ha sapta |
8,9.18c saptājyāni pari bhūtam āyan tāḥ saptagṛdhrā iti śuśrumā vayam ||18||

8,9.19a sapta chandāṃsi caturuttarāṇy anyo anyasminn adhy ārpitāni |
8,9.19c kathaṃ stomāḥ prati tiṣṭhanti teṣu tāni stomeṣu katham ārpitāni ||19||

8,9.20a kathaṃ gāyatrī trivṛtaṃ vy āpa kathaṃ triṣṭup pañcadaśena kalpate |
8,9.20c trayastriṃśena jagatī katham anuṣṭup katham ekaviṃśaḥ ||20|| {23}

8,9.21a aṣṭa jātā bhūtā prathamajā ṛtasyāṣṭendra ṛtvijo daivyā ye |
8,9.21c aṣṭayonir aditir aṣṭaputrāstamīṃ rātrim abhi havyam eti ||21||

8,9.22a itthaṃ śreyo manyamānedam āgamaṃ yuṣmākaṃ sakhye aham asmi śevā |
8,9.22c samānajanmā kratur asti vaḥ śivaḥ sa vaḥ sarvāḥ saṃ carati prajānan ||22||
8,9.23a aṣṭendrasya ṣaḍ yamasya ṛṣīṇāṃ sapta saptadhā |
8,9.23c apo manuṣyān oṣadhīs tāṃ u pañcānu secire ||23||

8,9.24a kevalīndrāya duduhe hi gṛṣṭir vaśam pīyūṣaṃ prathamaṃ duhānā |
8,9.24c athātarpayac caturaś caturdhā devān manuṣyāṃ asurān uta ṛṣīn ||24||

8,9.25a ko nu gauḥ ka ekaṛṣiḥ kim u dhāma kā āśiṣaḥ |
8,9.25c yakṣam pṛthivyām ekavṛd ekartuḥ katamo nu saḥ ||25||

8,9.26a eko gaur eka ekaṛṣir ekaṃ dhāmaikadhāśiṣaḥ |
8,9.26c yakṣaṃ pṛthivyām ekavṛd ekartur nāti ricyate ||26|| {24}



virāḍ vā idam agra āsīt tasyā jātāyāḥ sarvam abibhed iyam evedaṃ bhaviṣyatīti ||1||

sod akrāmat sā gārhapatye ny akrāmat |
gṛhamedhī gṛhapatir bhavati ya evaṃ veda ||2||

sod akrāmat sāhavanīye ny akrāmat |
yanty asya devā devahūtiṃ priyo devānāṃ bhavati ya evaṃ veda ||3||

sod akrāmat sā dakṣiṇāgnau ny akrāmat |
yajñarto dakṣiṇīyo vāsateyo bhavati ya evaṃ veda ||4||

sod akrāmat sā sabhāyāṃ ny akrāmat |
yanty asya sabhāṃ sabhyo bhavati ya evaṃ veda ||5||

sod akrāmat sā samitau ny akrāmat |
yanty asya samitiṃ sāmityo bhavati ya evaṃ veda ||6||

sod akrāmat sāmantraṇe ny akrāmat |
yanty asyāmantraṇam āmantraṇīyo bhavati ya evaṃ veda ||7|| {25}

sod akrāmat sāntarikṣe caturdhā vikrāntātiṣṭhat ||8||

tāṃ devamanuṣyā abruvann iyam eva tad veda yad ubhaya upajīvememām upa hvayāmahā iti ||9||

8,10.10a tām upāhvayanta ||10||

8,10.11a ūrja ehi svadha ehi sūnṛta ehīrāvaty ehīti ||11||

8,10.12a tasyā indro vatsa āsīd gāyatry abhidhāny abhram ūdhaḥ ||12||

8,10.13a bṛhac ca rathaṃtaraṃ ca dvau stanāv āstāṃ yajñāyajñiyaṃ ca vāmadevyaṃ ca dvau ||13||

8,10.14a oṣadhīr eva rathaṃtareṇa devā aduhran vyaco bṛhatā ||14||

8,10.15a apo vāmadevyena yajñaṃ yajñāyajñiyena ||15||

8,10.16a oṣadhīr evāsmai rathaṃtaraṃ duhe vyaco bṛhat ||16||

8,10.17a apo vāmadevyaṃ yajñaṃ yajñāyajñiyaṃ ya veda ||17|| {26}

8,10.18a sod akrāmat sā vanaspatīn āgachat tāṃ vanaspatayo 'ghnata sā saṃvatsare sam abhavat |
8,10.18c tasmād vanaspatīnāṃ saṃvatsare vṛkṇam api rohati vṛścate 'syāpriyo bhrātṛvyo ya evaṃ veda ||18||

8,10.19a sod akrāmat sā pitṝn āgachat tāṃ pitaro 'ghnata sā māsi sam abhavat |
8,10.19c tasmāt pitṛbhyo māsy upamāsyaṃ dadati pra pitṛyāṇaṃ panthāṃ jānāti ya evaṃ veda ||19||

8,10.20a sod akrāmat sā devān āgachat tāṃ devā aghnata sārdhamāse sam abhavat |
8,10.20c tasmād devebhyo 'rdhamāse vaṣaṭ kurvanti pra devayānaṃ panthāṃ jānāti ya evaṃ veda ||20||

8,10.21a sod akrāmat sā manuṣyān āgachat tāṃ manuṣyā aghnata sā sadyaḥ sam abhavat |
8,10.21c tasmān manuṣyebhya ubhayadyur upa haranty upāsya gṛhe haranti ya evaṃ veda ||21|| {27}

8,10.22a sod akrāmat sāsurān āgachat tām asurā upāhvayanta māya ehīti |
8,10.22c tasyā virocanaḥ prāhrādir vatsa āsīd ayaspātraṃ pātram |
8,10.22e tāṃ dvimūrdhārtvyo 'dhok tāṃ māyām evādhok ||
8,10.22g tāṃ māyām asurā upa jīvanty upajīvanīyo bhavati ya evaṃ veda ||22||

8,10.23a sod akrāmat sā pitṝn āgachat tāṃ pitara upāhvayanta svadha ehīti |
8,10.23c tasyā yamo rājā vatsa āsīd rajatapātraṃ pātram |
8,10.23e tām antako mārtyavo 'dhok tāṃ svadhām evādhok |
8,10.23g tāṃ svadhāṃ pitara upa jīvanty upajīvanīyo bhavati ya evaṃ veda ||23||

8,10.24a sod akrāmat sā manuṣyān āgachat tāṃ manuṣyā upāhvayanterāvaty ehīti |
8,10.24c tasyā manur vaivasvato vatsa āsīt pṛthivī pātram |
8,10.24e tāṃ pṛthī vainyo 'dhok tāṃ kṛṣiṃ ca sasyaṃ cādhok |
8,10.24g te svadhāṃ kṛṣiṃ ca sasyaṃ ca manuṣyā upa jīvanti kṛṣṭarādhir upajīvanīyo bhavati ya evaṃ veda ||24||

8,10.25a sod akrāmat sā saptaṛṣīn āgachat tāṃ saptaṛṣaya upāhvayanta brahmaṇvaty ehīti |
8,10.25c tasyāḥ somo rājā vatsa āsīc chandaḥ pātram |
8,10.25e tāṃ bṛhaspatir āṅgiraso 'dhok tāṃ brahma ca tapaś cādhok |
8,10.25g tad brahma ca tapaś ca saptaṛṣaya upa jīvanti brahmavarcasy upajīvanīyo bhavati ya evaṃ veda ||25|| {28}

8,10.26a sod akrāmat sā devān āgachat tāṃ devā upāhvayantorja ehīti |
8,10.26c tasyā indro vatsa āsīc camasaḥ pātram |
8,10.26e tāṃ devaḥ savitādhok tām ūrjām evādhok |
8,10.26g tāṃ ūrjāṃ devā upa jīvanty upajīvanīyo bhavati ya evaṃ veda ||26||

8,10.27a sod akrāmat sā gandharvāpsarasa āgachat tāṃ gandharvāpsarasa upāhvayanta puṇyagandha ehīti |
8,10.27c tasyāś citrarathaḥ sauryavarcaso vatsa āsīt puṣkaraparṇaṃ pātram |
8,10.27e tāṃ vasuruciḥ sauryavarcaso 'dhok tāṃ puṇyam eva gandham adhok |
8,10.27g taṃ puṇyaṃ gandhaṃ gandharvāpsarasa upa jīvanti puṇyagandhir upajīvanīyo bhavati ya evaṃ veda ||27||

8,10.28a sod akrāmat setarajanān āgachat tām itarajanā upāhvayanta tirodha ehīti |
8,10.28c tasyāḥ kubero vaiśravaṇo vatsa āsīd āmapātraṃ pātram |
8,10.28e tāṃ rajatanābhiḥ kaberako 'dhok tāṃ tirodhām evādhok |
8,10.28g tāṃ tirodhām atirajanā pitara upa jīvanti tiro dhatte sarvaṃ pāpmānam upajīvanīyo bhavati ya evaṃ veda ||28||

8,10.29a sod akrāmat sā sarpān āgachat tāṃ sarpā upāhvayanta viṣavaty ehīti |
8,10.29c tasyās takṣako vaiśaleyo vatsa āsīd alābupātraṃ pātraṃ |
8,10.29e tāṃ dhṛtarāṣṭra airāvato 'dhok tāṃ viṣam evādhok |
8,10.29g tad viṣaṃ sarvā upa jīvanty upajīvanīyo bhavati ya evaṃ veda ||29|| {29}

8,10.30a tad yasmā evaṃ viduṣe 'lābunābhiṣiñcet pratyāhanyāt ||30||

8,10.31a na ca pratyāhanyān manasā tvā pratyāhanmīti pratyāhanyāt ||31||

8,10.32a yat pratyāhanti viṣam eva tat pratyāhanti ||32||

8,10.33a viṣam evāsyāpriyaṃ bhrātṛvyam anuviṣicyate ya evaṃ veda ||33|| {30}


divas pṛthivyā antarikṣāt samudrād agner vātān madhukaśā hi jajñe |
tāṃ cāyitvāmṛtaṃ vasānāṃ hṛdbhiḥ prajāḥ prati nandanti sarvāḥ ||1||

mahat payo viśvarūpam asyāḥ samudrasya tvota reta āhuḥ |
yata aiti madhukaśā rarāṇā tat prāṇas tad amṛtaṃ niviṣṭam ||2||

paśyanty asyāś caritaṃ pṛthivyāṃ pṛthaṅ naro bahudhā mīmāṃsamānāḥ |
agner vātān madhukaśā hi jajñe marutām ugrā naptiḥ ||3||

mātādityānāṃ duhitā vasūnāṃ prāṇaḥ prajānām amṛtasya nābhiḥ |
hiraṇyavarṇā madhukaśā ghṛtācī mahān bhargaś carati martyeṣu ||4||

madhoḥ kaśām ajanayanta devās tasyā garbho abhavad viśvarūpaḥ |
taṃ jātaṃ taruṇaṃ piparti mātā sa jāto viśvā bhuvanā vi caṣṭe ||5||

kas taṃ pra veda ka u taṃ ciketa yo asyā hṛdaḥ kalaśaḥ somadhāno akṣitaḥ |
brahmā sumedhāḥ so asmin madeta ||6||

sa tau pra veda sa u tau ciketa yāv asyāḥ stanau sahasradhārāv akṣitau |
ūrjaṃ duhāte anapasphurantau ||7||

hiṅkarikratī bṛhatī vayodhā uccairghoṣābhyeti yā vratam |
trīn gharmān abhi vāvaśānā mimāti māyuṃ payate payobhiḥ ||8||

yām āpīnām upasīdanty āpaḥ śākvarā vṛṣabhā ye svarājaḥ |
te varṣanti te varṣayanti tadvide kāmam ūrjam āpaḥ ||9||

9,1.10a stanayitnus te vāk prajāpate vṛṣā śuṣmaṃ kṣipasi bhūmyām adhi |
9,1.10c agner vātān madhukaśā hi jajñe marutām ugrā naptiḥ ||10|| {1}

9,1.11a yathā somaḥ prātaḥsavane aśvinor bhavati priyaḥ |
9,1.11c evā me aśvinā varca ātmani dhriyatām ||11||

9,1.12a yathā somo dvitīye savana indrāgnyor bhavati priyaḥ |
9,1.12c evā ma indrāgnī varca ātmani dhriyatām ||12||

9,1.13a yathā somas tṛtīye savana ṛbhūṇāṃ bhavati priyaḥ |
9,1.13c evā ma ṛbhavo varca ātmani dhriyatām ||13||

9,1.14a madhu janiṣīya madhu vaṃsiṣīya |
9,1.14c payasvān agna āgamaṃ taṃ mā saṃ sṛja varcasā ||14||

9,1.15a saṃ māgne varcasā sṛja saṃ prajayā sam āyuṣā |
9,1.15c vidyur me asya devā indro vidyāt saha ṛṣibhiḥ ||15||

9,1.16a yathā madhu madhukṛtaḥ saṃbharanti madhāv adhi |
9,1.16c evā me aśvinā varca ātmani dhriyatām ||16||

9,1.17a yathā makṣāḥ idaṃ madhu nyañjanti madhāv adhi |
9,1.17c evā me aśvinā varcas tejo balam ojaś ca dhriyatām ||17||

9,1.18a yad giriṣu parvateṣu goṣv aśveṣu yan madhu |
9,1.18c surāyāṃ sicyamānāyāṃ yat tatra madhu tan mayi ||18||

9,1.19a aśvinā sāragheṇa mā madhunāṅktaṃ śubhas patī |
9,1.19c yathā varcasvatīṃ vācam āvadāni janāṃ anu ||19||

9,1.20a stanayitnus te vāk prajāpate vṛṣā śuṣmaṃ kṣipasi bhūmyāṃ divi |
9,1.20c tāṃ paśava upa jīvanti sarve teno seṣam ūrjaṃ piparti ||20||

9,1.21a pṛthivī daṇḍo 'ntarikṣaṃ garbho dyauḥ kaśā vidyut prakaśo hiraṇyayo binduḥ ||21||

9,1.22a yo vai kaśāyāḥ sapta madhūni veda madhumān bhavati |
9,1.22c brāhmaṇaś ca rājā ca dhenuś cānaḍvāṃś ca vrīhiś ca yavaś ca madhu saptamam ||22||

9,1.23a madhumān bhavati madhumad asyāhāryaṃ bhavati |
9,1.23c madhumato lokān jayati ya evaṃ veda ||23||

9,1.24a yad vīdhre stanayati prajāpatir eva tat prajābhyaḥ prādur bhavati |
9,1.24c tasmāt prācīnopavītas tiṣṭhe prajāpate 'nu mā budhyasveti |
9,1.24e anv enaṃ prajā anu prajāpatir budhyate ya evaṃ veda ||24|| {2}



sapatnahanam ṛṣabhaṃ ghṛtena kāmaṃ śikṣāmi haviṣājyena |
nīcaiḥ sapatnān mama padaya tvam abhiṣṭuto mahatā vīryeṇa ||1||

yan me manaso na priyaṃ cakṣuṣo yan me babhasti nābhinandati |
tad duṣvapnyaṃ prati muñcāmi sapatne kāmaṃ stutvod ahaṃ bhideyam ||2||

duṣvapnyaṃ kāma duritaṃ ca kamāprajastām asvagatām avartim |
ugra īśānaḥ prati muñca tasmin yo asmabhyam aṃhūraṇā cikitsāt ||3||

nudasva kāma pra ṇudasva kāmāvartiṃ yantu mama ye sapatnāḥ |
teṣāṃ nuttānām adhamā tamāṃsy agne vāstūni nir daha tvam ||4||

sā te kāma duhitā dhenur ucyate yām āhur vācaṃ kavayo virājam |
tayā sapatnān pari vṛṅgdhi ye mama pary enān prāṇaḥ paśavo jīvanaṃ vṛṇaktu ||5||

kāmasyendrasya varuṇasya rājño viṣṇor balena savituḥ savena |
agner hotreṇa pra ṇude sapatnāṃ chambīva nāvam udakeṣu dhīraḥ ||6||

adhyakṣo vājī mama kāma ugraḥ kṛṇotu mahyam asapatnam eva |
viśve devā mama nāthaṃ bhavantu sarve devā havam ā yantu ma imam ||7||

idam ājyaṃ ghṛtavaj juṣāṇāḥ kāmajyeṣṭhā iha mādayadhvam |
kṛṇvanto mahyam asapatnam eva ||8||

indrāgnī kāma sarathaṃ hi bhūtvā nīcaiḥ sapatnān mama pādayāthaḥ |
teṣāṃ pannānām adhamā tamāṃsy agne vāstūny anunirdaha tvam ||9||

9,2.10a jahi tvam kāma mama ye sapatnā andhā tamāṃsy ava pādayainān |
9,2.10c nirindriyā arasāḥ santu sarve mā te jīviṣuḥ katamac canāhaḥ ||10|| {3}

9,2.11a avadhīt kāmo mama ye sapatnā uruṃ lokam akaran mahyam edhatum |
9,2.11c mahyaṃ namantāṃ pradiśaś catasro mahyaṃ ṣaḍ urvīr ghṛtam ā vahantu ||11||

9,2.12a te 'dharāñcaḥ pra plavantāṃ chinnā naur iva bandhanāt |
9,2.12c na sāyakapraṇuttānāṃ punar asti nivartanam ||12||

9,2.13a agnir yava indro yavaḥ somo yavaḥ |
9,2.13c yavayāvāno devā yavayantv enam ||13||

9,2.14a asarvavīraś caratu praṇutto dveṣyo mitrānāṃ parivargyaḥ svānām |
9,2.14c uta pṛthivyām ava syanti vidyuta ugro vo devaḥ pra mṛṇat sapatnān ||14||

9,2.15a cyutā ceyaṃ bṛhaty acyutā ca vidyud bibharti stanayitnūṃś ca sarvān |
9,2.15c udyann ādityo draviṇena tejasā nīcaiḥ sapatnān nudatāṃ me sahasvān ||15||

9,2.16a yat te kāma śarma trivarūtham udbhu brahma varma vitatam anativyādhyaṃ kṛtam |
9,2.16c tena sapatnān pari vṛṅgdhi ye mama pary enān prāṇaḥ paśavo jīvanaṃ vṛṇaktu ||16||

9,2.17a yena devā asurān prāṇudanta yenendro dasyūn adhamaṃ tamo nināya |
9,2.17c tena tvaṃ kāma mama ye sapatnās tān asmāl lokāt pra ṇudasva dūram ||17||

9,2.18a yathā devā asurān prāṇudanta yathendro dasyūn adhamaṃ tamo babādhe |
9,2.18c tathā tvaṃ kāma mama ye sapatnās tān asmāl lokāt pra ṇudasva dūram ||18||

9,2.19a kāmo jajñe prathamo nainaṃ devā āpuḥ pitaro na martyāḥ |
9,2.19c tatas tvam asi jyāyān viśvahā mahāṃs tasmai te kāma nama it kṛnomi ||19||

9,2.20a yāvatī dyāvāpṛthivī varimṇā yāvad āpaḥ siṣyadur yāvad agniḥ |
9,2.20c tatas tvam asi jyāyān viśvahā mahāṃs tasmai te kāma nama it kṛṇomi ||20|| {4}

9,2.21a yāvatīr diśaḥ pradiśo viṣūcīr yāvatīr āśā abhicakṣaṇā divaḥ |
9,2.21c tatas tvam asi jyāyān viśvahā mahāṃs tasmai te kāma nama it kṛṇomi ||21||

9,2.22a yāvatīr bhṛṅgā jatvaḥ kurūravo yāvatīr vaghā vṛkṣasarpyo babhūvuḥ |
9,2.22c tatas tvam asi jyāyān viśvahā mahāṃs tasmai te kāma nama it kṛṇomi ||22||

9,2.23a jyāyān nimiṣato 'si tiṣṭhato jyāyānt samudrād asi kāma manyo |
9,2.23c tatas tvam asi jyāyān viśvahā mahāṃs tasmai te kāma nama it kṛnomi ||23||

9,2.24a na vai vātaś cana kāmam āpnoti nāgniḥ sūryo nota candramāḥ |
9,2.24c tatas tvam asi jyāyān viśvahā mahāṃs tasmai te kāma nama it kṛṇomi ||24||

9,2.25a yās te śivās tanvaḥ kāma bhadrā yābhiḥ satyaṃ bhavati yad vṛṇiṣe |
9,2.25c tābhiṣ ṭvam asmāṃ abhisaṃviśasvānyatra pāpīr apa veśayā dhiyaḥ ||25|| {5}


upamitāṃ pratimitām atho parimitām uta |
śālāyā viśvavārāyā naddhāni vi cṛtāmasi ||1||

yat te naddhaṃ viśvavāre pāśo granthiś ca yaḥ kṛtaḥ |
bṛhaspatir ivāhaṃ balaṃ vācā vi sraṃsayāmi tat ||2||

ā yayāma saṃ babarha granthīṃś cakāra te dṛḍhān |
parūṃṣi vidvāṃ chastevendreṇa vi cṛtāmasi ||3||

vaṃśānāṃ te nahanānāṃ prāṇāhasya tṛṇasya ca |
pakṣāṇāṃ viśvavāre te naddhāni vi cṛtāmasi ||4||

saṃdaṃśānāṃ paladānāṃ pariṣvañjalyasya ca |
idaṃ mānasya patnyā naddhāni vi cṛtāmasi ||5||

yāni te 'ntaḥ śikyāny ābedhū raṇyāya kam |
pra te tāni cṛtāmasi śivā mānasya patni na uddhitā tanve bhava ||6||

havirdhānam agniśālaṃ patnīnāṃ sadanaṃ sadaḥ |
sado devānām asi devi śāle ||7||

akṣum opaśaṃ vitataṃ sahasrākṣaṃ viṣūvati |
avanaddham abhihitaṃ brahmaṇā vi cṛtāmasi ||8||

yas tvā śāle pratigṛhṇāti yena cāsi mitā tvam |
ubhau mānasya patni tau jīvatāṃ jaradaṣṭī ||9||

9,3.10a amutrainam ā gachatād dṛḍhā naddhā pariṣkṛtā |
9,3.10c yasyās te vicṛtāmasy aṅgamaṅgaṃ paruṣparuḥ ||10|| {6}

9,3.11a yas tvā śāle nimimāya saṃjabhāra vanaspatīn |
9,3.11c prajāyai cakre tvā śāle parameṣṭhī prajāpatiḥ ||11||

9,3.12a namas tasmai namo dātre śālāpataye ca kṛṇmaḥ |
9,3.12c namo 'gnaye pracarate puruṣāya ca te namaḥ ||12||

9,3.13a gobhyo aśvebhyo namo yac chālāyāṃ vijāyate |
9,3.13c vijāvati prajāvati vi te pāśāṃś cṛtāmasi ||13||

9,3.14a agnim antaś chādayasi puruṣān paśubhiḥ saha |
9,3.14c vijāvati prajāvati vi te pāśāṃś cṛtāmasi ||14||

9,3.15a antarā dyāṃ ca pṛthivīṃ ca yad vyacas tena śālāṃ prati gṛhṇāmi ta imām |
9,3.15c yad antarikṣaṃ rajaso vimānaṃ tat kṛṇve 'ham udaraṃ śevadhibhyaḥ |
9,3.15e tena śālāṃ prati gṛhṇāmi tasmai ||15||

9,3.16a ūrjasvatī payasvatī pṛthivyāṃ nimitā mitā |
9,3.16c viśvānnaṃ bibhratī śāle mā hiṃsīḥ pratigṛhṇataḥ ||16||

9,3.17a tṛṇair āvṛtā paladān vasānā rātrīva śālā jagato niveśanī |
9,3.17c mitā pṛthivyāṃ tiṣṭhasi hastinīva padvatī ||17||

9,3.18a iṭasya te vi cṛtāmy apinaddham aporṇuvan |
9,3.18c varuṇena samubjitāṃ mitraḥ prātar vy ubjatu ||18||

9,3.19a brahmaṇā śālāṃ nimitāṃ kavibhir nimitāṃ mitām |
9,3.19c indrāgnī rakṣatāṃ śālām amṛtau somyaṃ sadaḥ ||19||

9,3.20a kulāye 'dhi kulāyaṃ kośe kośaḥ samubjitaḥ |
9,3.20c tatra marto vi jāyate yasmād viśvaṃ prajāyate ||20|| {7}

9,3.21a yā dvipakṣā catuṣpakṣā ṣaṭpakṣā yā nimīyate |
9,3.21c aṣṭāpakṣāṃ daśapakṣāṃ śālāṃ mānasya patnīm agnir garbha ivā śaye ||21||

9,3.22a pratīcīṃ tvā pratīcīnaḥ śāle praimy ahiṃsatīm |
9,3.22c agnir hy antar āpaś ca ṛtasya prathamā dvāḥ ||22||

9,3.23a imā āpaḥ pra bharāmy ayakṣmā yakṣmanāśanīḥ |
9,3.23c gṛhān upa pra sīdāmy amṛtena sahāgninā ||23||

9,3.24a mā naḥ pāśaṃ prati muco gurur bhāro laghur bhava |
9,3.24c vadhūm iva tvā śāle yatrakāmaṃ bharāmasi ||24||

9,3.25a prācyā diśaḥ śālāyā namo mahimne svāhā devebhyaḥ svāhyebhyaḥ ||25||

9,3.26a dakṣiṇāyā diśaḥ śālāyā namo mahimne svāhā devebhyaḥ svāhyebhyaḥ ||26||

9,3.27a pratīcyā diśaḥ śālāyā namo mahimne svāhā devebhyaḥ svāhyebhyaḥ ||27||

9,3.28a udīcyā diśaḥ śālāyā namo mahimne svāhā devebhyaḥ svāhyebhyaḥ ||28||

9,3.29a dhruvāyā diśaḥ śālāyā namo mahimne svāhā devebhyaḥ svāhyebhyaḥ ||29||

9,3.30a ūrdhvāyā diśaḥ śālāyā namo mahimne svāhā devebhyaḥ svāhyebhyaḥ ||30||

9,3.31a diśodiśaḥ śālāyā namo mahimne svāhā devebhyaḥ svāhyebhyaḥ ||31|| {8}



sāhasras tveṣa ṛṣabhaḥ payasvān viśvā rūpāṇi vakṣaṇāsu bibhrat |
bhadraṃ dātre yajamānāya śīkṣan bārhaspatya usriyas tantum ātān ||1||

apāṃ yo agne pratimā babhūva prabhūḥ sarvasmai pṛthivīva devī |
pitā vatsānāṃ patir aghnyānāṃ sāhasre poṣe api naḥ kṛṇotu ||2||

pumān antarvānt sthaviraḥ payasvān vasoḥ kabandhaṃ ṛṣabho bibharti |
tam indrāya pathibhir devayānair hutam agnir vahatu jātavedāḥ ||3||

pitā vatsānāṃ patir aghnyānāṃ atho pitā mahatāṃ gargarāṇām |
vatso jarāyu pratidhuk pīyūṣa āmikṣā ghṛtaṃ tad v asya retaḥ ||4||

devānāṃ bhāga upanāha eṣo 'pāṃ rasa oṣadhīnāṃ ghṛtasya |
somasya bhakṣam avṛṇīta śakro bṛhann adrir abhavad yac charīram ||5||

somena pūrṇaṃ kalaśaṃ bibharṣi tvastā rupāṇāṃ janitā paśūnām |
śivās te santu prajanva iha yā imā ny asmabhyaṃ svadhite yacha yā amūḥ ||6||

ājaṃ bibharti ghṛtam asya retaḥ sāhasraḥ poṣas tam u yajñam āhuḥ |
indrasya rūpam ṛṣabho vasānaḥ so asmān devāḥ śiva aitu dattaḥ ||7||

indrasyaujo varuṇasya bāhū aśvinor aṃsau marutām iyaṃ kakut |
bṛhaspatiṃ saṃbhṛtam etam āhur ye dhīrāsaḥ kavayo ye manīṣiṇaḥ ||8||

daivīr viśaḥ payasvān ā tanoṣi tvām indraṃ tvāṃ sarasvantam āhuḥ |
sahasraṃ sa ekamukhā dadāti yo brāhmaṇa ṛṣabham ājuhoti ||9||
9,4.10a bṛhaspatiḥ savitā te vayo dadhau tvaṣṭur vāyoḥ pary ātmā ta ābhṛtaḥ |
9,4.10c antarikṣe manasā tvā juhomi barhiṣ ṭe dyāvāpṛthivī ubhe stām ||10|| {9}

9,4.11a ya indra iva deveṣu goṣv eti vivāvadat |
9,4.11c tasya ṛṣabhasyāṅgāni brahmā saṃ stautu bhadrayā ||11||

9,4.12a pārśve āstām anumatyā bhagasyāstām anūvṛjau |
9,4.12c aṣṭhīvantāv abravīn mitro mamaitau kevalāv iti ||12||

9,4.13a bhasad āsīd ādityānāṃ śroṇī āstāṃ bṛhaspateḥ |
9,4.13c puchaṃ vātasya devasya tena dhūnoty oṣadhīḥ ||13||

9,4.14a gudā āsant sinīvālyāḥ sūryāyās tvacam abruvan |
9,4.14c utthātur abruvan pada ṛṣabhaṃ yad akalpayan ||14||

9,4.15a kroḍa āsīj jāmiśaṃsasya somasya klaśo dhṛtaḥ |
9,4.15c devāḥ saṃgatya yat sarva ṛṣabhaṃ vyakalpayan ||15||

9,4.16a te kuṣṭhikāḥ saramāyai kurmebhyo adadhuḥ śaphān |
9,4.16c ūbadhyam asya kītebhyaḥ śvavartebhyo adhārayan ||16||

9,4.17a śṛṅgābhyāṃ rakṣa ṛṣaty avartim hanti cakṣuṣā |
9,4.17c śṛṇoti bhadraṃ karṇābhyāṃ gavāṃ yaḥ patir aghnyaḥ ||17||

9,4.18a śatayājaṃ sa yajate nainaṃ dunvanty agnayaḥ |
9,4.18c jinvanti viśve taṃ devā yo brāhmaṇa ṛṣabham ājuhoti ||18||

9,4.19a brāhmaṇebhya ṛṣabhaṃ dattvā varīyaḥ kṛṇute manaḥ |
9,4.19c puṣṭiṃ so aghnyānāṃ sve goṣṭhe 'va paśyate ||19||

9,4.20a gāvaḥ santu prajāḥ santv atho astu tanūbalam |
9,4.20c tat sarvam anu manyantāṃ devā ṛṣabhadāyine ||20||

9,4.21a ayaṃ pipāna indra id rayiṃ dadhātu cetanīm |
9,4.21c ayaṃ dhenuṃ sudughāṃ nityavatsāṃ vaśaṃ duhāṃ vipaścitaṃ paro divaḥ ||21||

9,4.22a piśaṅgarūpo nabhaso vayodhā aindraḥ śuṣmo viśvarūpo na āgan |
9,4.22c āyur asmabhyaṃ dadhat prajāṃ ca rāyaś ca poṣair abhi naḥ sacatām ||22||

9,4.23a upehopaparcanāsmin goṣṭha upa pṛñca naḥ |
9,4.23c upa ṛṣabhasya yad reta upendra tava vīryam ||23||

9,4.24a etaṃ vo yuvānaṃ prati dadhmo atra tena krīḍantīś carata vaśāṃ anu |
9,4.24c mā no hāsiṣṭa januṣā subhāgā rāyaś ca poṣair abhi naḥ sacadhvam ||24|| {10}



ā nayaitam ā rabhasva sukṛtāṃ lokam api gachatu prajānan |
tīrtvā tamāṃsi bahudhā mahānty ajo nākam ā kramatāṃ tṛtīyam ||1||

indrāya bhāgaṃ pari tvā nayāmy asmin yajñe yajamānāya sūrim |
ye no dviṣanty anu tān rabhasvānāgaso yajamānasya vīrāḥ ||2||

pra pado 'va nenigdhi duścaritaṃ yac cacāra śuddhaiḥ śaphair ā kramatāṃ prajānan |
tīrtvā tamāṃsi bahudhā vipaśyann ajo nākam ā kramatāṃ tṛtīyam ||3||

anuchya śyāmena tvacam etāṃ viśastar yathāparv asinā mābhi maṃsthāḥ |
mābhi druhaḥ paruśaḥ kalpayainaṃ tṛtīye nāke adhi vi śrayainam ||4||

ṛcā kumbhīm adhy agnau śrayāmy ā siñcodakam ava dhehy enam |
paryādhattāgninā śamitāraḥ śṛto gachatu sukṛtāṃ yatra lokaḥ ||5||

ut krāmātaḥ pari ced ataptas taptāc caror adhi nākaṃ tṛtīyam |
agner agnir adhi saṃ babhūvitha jyotiṣmantam abhi lokaṃ jayaitam ||6||

ajo agnir ajam u jyotir āhur ajaṃ jīvatā brahmaṇe deyam āhuḥ |
ajas tamāṃsy apa hanti dūram asmiṃl loke śraddadhānena dattaḥ ||7||

pañcaudanaḥ pañcadhā vi kramatām ākraṃsyamānas trīṇi jyotīṃṣi |
ījānānāṃ sukṛtāṃ prehi madhyaṃ tṛtīye nāke adhi vi śrayasva ||8||

ajā roha sukṛtāṃ yatra lokaḥ śarabho na catto 'ti durgāny eṣaḥ |
pañcaudano brahmaṇe dīyamānaḥ sa dātāraṃ tṛptyā tarpayāti ||9||

9,5.10a ajas trināke tridive tripṛṣṭhe nākasya pṛṣṭhe dadivāṃsaṃ dadhāti |
9,5.10c pañcaudano brahmaṇe dīyamāno viśvarūpā dhenuḥ kāmadughāsy ekā ||10|| {11}

9,5.11a etad vo jyotiḥ pitaras tṛtīyaṃ pañcaudanaṃ brahmaṇe 'jaṃ dadāti |
9,5.11c ajas tamāṃsy apa hanti dūram asmiṃl loke śraddadhānena dattaḥ ||11||

9,5.12a ījānānāṃ sukṛtāṃ lokam īpsan pañcaudanaṃ brahmaṇe 'jaṃ dadāti |
9,5.12c sa vyāptim abhi lokaṃ jayaitaṃ śivo 'smabhyaṃ pratigṛhīto astu ||12||

9,5.13a ajo hy agner ajaniṣṭa śokād vipro viprasya sahaso vipaścit |
9,5.13c iṣṭaṃ pūrtam abhipūrtaṃ vaṣaṭkṛtaṃ tad devā ṛtuśaḥ kalpayantu ||13||

9,5.14a amotaṃ vāso dadyād dhiraṇyam api dakṣiṇām |
9,5.14c tathā lokānt sam āpnoti ye divyā ye ca pārthivāḥ ||14||

9,5.15a etās tvājopa yantu dhārāḥ somyā devīr ghṛtapṛṣṭhā madhuścutaḥ |
9,5.15c stabhān pṛthivīm uta dyāṃ nākasya pṛṣṭhe 'dhi saptaraśmau ||15||

9,5.16a ajo 'sy aja svargo 'si tvayā lokam aṅgirasaḥ prājānan |
9,5.16c taṃ lokaṃ puṇyaṃ pra jñeṣam ||16||

9,5.17a yenā sahasraṃ vahasi yenāgne sarvavedasam |
9,5.17c tenemaṃ yajñaṃ no vaha svar deveṣu gantave ||17||

9,5.18a ajaḥ pakvaḥ svarge loke dadhāti pañcaudano nirṛtiṃ bādhamānaḥ |
9,5.18c tena lokānt sūryavato jayema ||18||

9,5.19a yaṃ brāhmaṇe nidadhe yaṃ ca vikṣu yā vipruṣa odanānām ajasya |
9,5.19c sarvaṃ tad agne sukṛtasya loke jānītān naḥ saṃgamane pathīnām ||19||

9,5.20a ajo vā idam agne vy akramata tasyora iyam abhavad dyauḥ pṛṣṭiham |
9,5.20c antarikṣaṃ madhyam diśaḥ pārśve samudrau kukṣī ||20|| {12}

9,5.21a satyaṃ ca rtaṃ ca cakṣuṣī viśvaṃ satyaṃ śraddhā prāṇo virāṭ śiraḥ |
9,5.21c eṣa vā aparimito yajño yad ajaḥ pañcaudanaḥ ||21||

9,5.22a aparimitam eva yajñam āpnoty aparimitaṃ lokam ava runddhe |
9,5.22c yo 'jaṃ pañcaudanaṃ dakṣiṇājyotiṣaṃ dadāti ||22||

9,5.23a nāsyāsthīni bhindyān na majjño nir dhayet |
9,5.23c sarvam enaṃ samādāyedamidaṃ pra veśayet ||23||

9,5.24a idamidam evāsya rūpaṃ bhavati tenainaṃ saṃ gamayati |
9,5.24c iṣaṃ maha ūrjam asmai duhe yo 'jaṃ pañcaudanam dakṣiṇājyotiṣaṃ dadāti ||24||

9,5.25a pañca rukmā pañca navāni vastrā pañcāsmai dhenavaḥ kāmadughā bhavanti |
9,5.25c yo 'jaṃ pañcaudanaṃ dakṣiṇājyotiṣaṃ dadāti ||25||

9,5.26a pañca rukmā jyotir asmai bhavanti varma vāsāṃsi tanve bhavanti |
9,5.26c svargaṃ lokam aśnute yo 'jaṃ pañcaudanaṃ dakṣiṇājyotiṣam dadāti ||26||

9,5.27a yā pūrvaṃ patiṃ vittvā 'thānyaṃ vindate 'param |
9,5.27c pañcaudanaṃ ca tāv ajaṃ dadāto na vi yoṣataḥ ||27||

9,5.28a samānaloko bhavati punarbhuvāparaḥ patiḥ |
9,5.28c yo 'jaṃ pañcaudanam dakṣiṇājyotiṣaṃ dadāti ||28||

9,5.29a anupūrvavatsāṃ dhenum anaḍvāham upabarhaṇam |
9,5.29c vāso hiraṇyaṃ dattvā te yanti divam uttamām ||29||

9,5.30a ātmānaṃ pitaraṃ putraṃ pautraṃ pitāmaham |
9,5.30c jāyāṃ janitrīṃ mātaraṃ ye priyās tān upa hvaye ||30|| {13}

9,5.31a yo vai naidāghaṃ nāma rtuṃ veda |
9,5.31c eṣa vai naidāgho nāma rtur yad ajaḥ pañcaudanaḥ |
9,5.31e nir evāpriyasya bhrātṛvyasya śriyaṃ dahati bhavaty ātmanā |

9,5.32a yo vai kurvantaṃ nāma rtuṃ veda |
9,5.32c kurvatīṃkurvatīm evāpriyasya bhrātṛvyasya śriyaṃ ā datte |
9,5.32e eṣa vai kurvan nāma rtur yad ajaḥ pañcaudanaḥ |

9,5.33a yo vai saṃyantaṃ nāma rtuṃ veda |
9,5.33c saṃyatīṃsaṃyatīm evāpriyasya bhrātṛvyasya śriyaṃ ā datte |
9,5.33e eṣa vai saṃyan nāma rtur yad ajaḥ pañcaudanaḥ |

9,5.34a yo vai pinvantaṃ nāma rtum veda |
9,5.34c pinvatīṃpinvatīm evāpriyasya bhrātṛvyasya śriyaṃ ā datte |
9,5.34e eṣa vai pinvan nāma rtur yad ajaḥ pañcaudanaḥ |

9,5.35a yo vā udyantaṃ nāma rtuṃ veda |
9,5.35c udyatīṃudyatīm evāpriyasya bhrātṛvyasya śriyaṃ ā datte |
9,5.35e eṣa vā udyann nāma rtur yad ajaḥ pañcaudanaḥ |

9,5.36a yo vā abhibhuvaṃ nāma rtuṃ veda |
9,5.36c abhibhavantīmabhibhavantīm evāpriyasya bhrātṛvyasya śriyaṃ ā datte |
9,5.36e eṣa vā abhibhūr nāma rtur yad ajaḥ pañcaudanaḥ |

9,5.37a ajaṃ ca pacata pañca caudanān |
9,5.37c sarvā diśaḥ saṃmanasaḥ sadhrīcīḥ sāntardeśāḥ prati gṛhnantu ta etam ||37||

9,5.38a tās te rakṣantu tava tubhyam etaṃ tābhya ājyaṃ havir idaṃ juhomi ||38|| {14}



yo vidyād brahma pratyakṣaṃ parūṃṣi yasya saṃbhārā ṛco yasyānūkyam ||1||

sāmāni yasya lomāni yajur hṛdayam ucyate paristaraṇam id dhaviḥ ||2||

yad vā atithipatir atithīn pratipaśyati devayajanaṃ prekṣate ||3||

yad abhivadati dīkṣām upaiti yad udakaṃ yācaty apaḥ pra ṇayati ||4||

yā eva yajña āpaḥ praṇīyante tā eva tāḥ ||5||

yat tarpaṇam āharanti ya evāgnīṣomīyaḥ paśur badhyate sa eva saḥ ||6||

yad āvasathān kalpayanti sadohavirdhānāny eva tat kalpayanti ||7||

yad upastṛṇanti barhir eva tat ||8||

yad upariśayanam āharanti svargam eva tena lokam ava runddhe ||9||

9,6.10a yat kaśipūpabarhaṇam āharanti paridhaya eva te ||10||

9,6.11a yad āñjanābhyañjanam āharanty ājyam eva tat ||11||

9,6.12a yat purā pariveṣāt svādam āharanti purodāśāv eva tau ||12||

9,6.13a yad aśanakṛtaṃ hvayanti haviṣkṛtam eva tad dhvayanti ||13||

9,6.14a ye vrīhayo yavā nirupyante 'ṃśava eva te ||14||

9,6.15a yāny ulūkhalamusalāni grāvāṇa eva te ||15||

9,6.16a śūrpaṃ pavitraṃ tuṣā ṛjīṣābhiṣavaṇīr āpaḥ ||16||

9,6.17a srug darvir nekṣaṇam āyavanaṃ droṇakalaśāḥ kumbhyo vāyavyāni pātrāṇīyam eva kṛṣṇājinam ||17|| {15}

9,6.18a yajamānabrāhmaṇaṃ vā etad atithipatiḥ kurute yad āhāryāṇi prekṣata idaṃ bhūyā3 idā3m iti ||18||

9,6.19a yad āha bhūya ud dhareti prāṇam eva tena varṣīyāṃsaṃ kurute ||19||

9,6.20a upa harati havīṃṣy ā sādayati ||20||

9,6.21a teṣām āsannānām atithir ātman juhoti ||21||

9,6.22a srucā hastena prāṇe yūpe srukkāreṇa vaṣaṭkāreṇa ||22||

9,6.23a ete vai priyāś cāpriyāś ca rtvijaḥ svargaṃ lokaṃ gamayanti yad atithayaḥ ||23||

9,6.24a sa ya evaṃ vidvān na dviṣann aśnīyān na dviṣato 'nnam aśnīyān na mīmāṃsitasya na mīmāṃsamānasya ||24||

9,6.25a sarvo vā eṣa jagdhapāpmā yasyānnam aśnanti ||25||

9,6.26a sarvo vā eso 'jagdhapāpmā yasyānnam nāśnanti ||26||

9,6.27a sarvadā vā eṣa yuktagrāvārdrapavitro vitatādhvara āhṛtayajñakratur ya upaharati ||27||

9,6.28a prājāpatyo vā etasya yajño vitato ya upaharati ||28||

9,6.29a prajāpater vā eṣa vikramān anuvikramate ya upaharati ||29||

9,6.30a yo 'tithīnāṃ sa āhavanīyo yo veśmani sa gārhapatyo yasmin pacanti sa dakṣiṇāgniḥ ||30|| {16}

9,6.31a iṣṭaṃ ca vā eṣa pūrtaṃ ca gṛhāṇām aśnāti yaḥ pūrvo 'tither aśnāti ||31||

9,6.32a payaś ca vā eṣa rasaṃ ca gṛhāṇām aśnāti yaḥ pūrvo 'tither aśnāti ||32||

9,6.33a ūrjāṃ ca vā eṣa sphātiṃ ca gṛhāṇām aśnāti yaḥ pūrvo 'tither aśnāti ||33||

9,6.34a prajāṃ vā eṣa paśūṃś ca gṛhāṇām aśnāti yaḥ pūrvo 'tither aśnāti ||34||

9,6.35a kīrtiṃ vā eṣa yaśaś ca gṛhāṇām aśnāti yaḥ pūrvo 'tither aśnāti ||35||

9,6.36a śriyaṃ vā eṣa saṃvidaṃ ca gṛhāṇām aśnāti yaḥ pūrvo 'tither aśnāti ||36||

9,6.37a eṣa vā atithir yac chrotriyas tasmāt pūrvo nāśnīyāt ||37||

9,6.38a aśitāvaty atithāv aśnīyād yajñasya sātmatvāya yajñasyāvichedāya tad vratam ||38||

9,6.39a etad vā u svādīyo yad adhigavaṃ kṣīraṃ vā māṃsaṃ vā tad eva nāśnīyāt ||39|| {17}

9,6.40a sa ya evaṃ vidvān kṣīram upasicyopaharati |
9,6.40c yāvad agniṣṭomeneṣṭvā susamṛddhenāvarunddhe tāvad enenāva runddhe ||40||

9,6.41a sa ya evaṃ vidvānt sarpir upasicyopaharati |
9,6.41c yāvad atirātreṇeṣṭvā susamṛddhenāvarunddhe tāvad enenāva runddhe ||41||

9,6.42a sa ya evaṃ vidvān madhūpasicyopaharati |
9,6.42c yāvad sattrasadyeneṣṭvā susamṛddhenāvarunddhe tāvad enenāva runddhe ||42||

9,6.43a sa ya evaṃ vidvān māṃsam upasicyopaharati |
9,6.43c yāvad dvādaśāheneṣṭvā susamṛddhenāvarunddhe tāvad enenāva runddhe ||43||

9,6.44a sa ya evaṃ vidvān udakam upasicyopaharati |
9,6.44c prajānāṃ prajananāya gachati pratiṣṭhāṃ priyaḥ prajānāṃ bhavati ya evaṃ vidvān upasicyopaharati ||44|| {18}

9,6.45a tasmā uṣā hiṅ kṛṇoti savitā pra stauti |
9,6.45c bṛhaspatir ūrjayod gāyati tvaṣṭā puṣṭyā prati harati viśve devā nidhanam ||2||
9,6.45e nidhanaṃ bhūtyāḥ prajāyāḥ paśūnāṃ bhavati ya evaṃ veda ||45||

9,6.46a tasmā udyant sūryo hiṅ kṛṇoti saṃgavaḥ pra stauti |
9,6.46c madhyandina ud gāyaty aparāhṇaḥ prati haraty astaṃyan nidhanam |
9,6.46e nidhanaṃ bhūtyāḥ prajāyāḥ paśūnāṃ bhavati ya evaṃ veda ||46||

9,6.47a tasmā abhro bhavan hiṅ kṛṇoti stanayan pra stauti |
9,6.47c vidyotamānaḥ prati harati varṣann ud gāyaty udgṛhṇan nidhanam |
9,6.47e nidhanaṃ bhūtyāḥ prajāyāḥ paśūnāṃ bhavati ya evaṃ veda ||47||

9,6.48a atithīn prati paśyati hiṅ kṛṇoty abhi vadati pra stauty udakam yācaty ud gāyati |
9,6.48c upa harati prati haraty ucchiṣṭaṃ nidhanam |
9,6.48e nidhanaṃ bhūtyāḥ prajāyāḥ paśūnāṃ bhavati ya evam veda ||48|| {19}
9,6.48a yat kṣattāraṃ hvayaty ā śrāvayaty eva tat ||49||

9,6.50a yat pratiśṛṇoti pratyāśrāvayaty eva tat ||50||

9,6.51a yat pariveṣṭāraḥ pātrahastāḥ pūrve cāpare ca prapadyante camasādhvaryava eva te ||51||

9,6.52a teṣāṃ na kaś canāhotā ||52||

9,6.53a yad vā atithipatir atithīn pariviṣya gṛhān upodaity avabhṛtham eva tad upāvaiti ||53||

9,6.54a yat sabhāgayati dakṣiṇāḥ sabhāgayati yad anutiṣṭhata udavasyaty eva tat ||54||

9,6.55a sa upahūtaḥ pṛthivyāṃ bhakṣayaty upahūtas tasmin yat pṛthivyāṃ viśvarūpam ||55||

9,6.56a sa upahūto 'ntarikṣe bhakṣayaty upahūtas tasmin yad divi viśvarūpam ||56||

9,6.57a sa upahūto divi bhakṣayaty upahūtas tasmin yad divi viśvarūpam ||57||

9,6.58a sa upahūto deveṣu bhakṣayaty upahūtas tasmin yad divi viśvarūpam ||58||

9,6.59a sa upahūto lokeṣu bhakṣayaty upahūtas tasmin yad divi viśvarūpam ||59||

9,6.60a sa upahūta upahūtaḥ ||60||

9,6.61a āpnotīmaṃ lokam āpnoty amum ||61||

9,6.62a jyotiṣmato lokān jayati ya evaṃ veda ||62|| {20}



prajāpatiś ca parameṣṭhī ca śṛṅge indraḥ śiro agnir lalāṭaṃ yamaḥ kṛkāṭam ||1||

somo rājā mastiṣko dyaur uttarahanuḥ pṛthivy adharahanuḥ ||2||

vidyuj jihvā maruto dantā revatir grīvāḥ kṛttikā skandhā gharmo vahaḥ ||3||

viśvaṃ vāyuḥ svargo lokaḥ kṛṣṇadraṃ vidharaṇī niveṣyaḥ ||4||

śyenaḥ kroto 'ntarikṣaṃ pājasyaṃ bṛhaspatiḥ kakud bṛhatīḥ kīkasāḥ ||5||

devānāṃ patnīḥ pṛṣṭaya upasadaḥ parśavaḥ ||6||

mitraś ca varuṇaś cāṃsau tvaṣṭā cāryamā ca doṣaṇī mahādevo bāhū ||7||

indrāṇī bhasad vāyuḥ puchaṃ pavamāno bālāḥ ||8||

brahma ca kṣatraṃ ca śroṇī balam ūrū ||9||

9,7.10a dhātā ca savitā cāṣṭhīvantau jaṅghā gandharvā apsarasaḥ kuṣṭhikā aditiḥ śaphāḥ ||10||

9,7.11a ceto hṛdayaṃ yakṛn medhā vrataṃ purītat ||11||

9,7.12a kṣut kukṣir irā vaniṣṭhuḥ parvatāḥ plāśayaḥ ||12||

9,7.13a krodho vṛkkau manyur āṇḍau prajā śepaḥ ||13||

9,7.14a nadī sūtrī varṣasya pataya stanā stanayitnur ūdhaḥ ||14||

9,7.15a viśvavyacās carmauṣadhayo lomāni nakṣatrāṇi rūpam ||15||

9,7.16a devajanā gudā manuṣyā āntrāṇy atrā udaram ||16||

9,7.17a rakṣāṃsi lohitam itarajanā ūbadhyam ||17||

9,7.18a abhraṃ pībo majjā nidhanam ||18||

9,7.19a agnir āsīna utthito 'śvinā ||19||

9,7.20a indraḥ prāṅ tiṣṭhan dakṣiṇā tiṣṭhan yamaḥ ||20||

9,7.21a pratyaṅ tiṣṭhan dhātodaṅ tiṣṭhant savitā ||21||

9,7.22a tṛṇāni prāptaḥ somo rājā ||22||

9,7.23a mitra īkṣamāṇa āvṛtta ānandaḥ ||23||

9,7.24a yujyamāno vaiśvadevo yuktaḥ prajāpatir vimuktaḥ sarvam ||24||

9,7.25a etad vai viśvarūpaṃ sarvarūpaṃ gorūpam ||25||

9,7.26a upainaṃ viśvarūpāḥ sarvarūpāḥ paśavas tiṣṭhanti ya evaṃ veda ||26|| {21}



śīrṣaktiṃ śīrṣāmayaṃ karṇaśūlaṃ vilohitam |
sarvaṃ śīrṣanyaṃ te rogaṃ bahir nir mantrayāmahe ||1||

karṇābhyāṃ te kaṅkūṣebhyaḥ karṇaśūlaṃ visalpakam |
sarvaṃ śīrṣanyaṃ te rogaṃ bahir nir mantrayāmahe ||2||

yasya hetoḥ pracyavate yakṣmaḥ karṇato āsyataḥ |
sarvaṃ śīrṣanyaṃ te rogaṃ bahir nir mantrayāmahe ||3||
yaḥ kṛṇoti pramotam andhaṃ kṛṇoti pūruṣam |
sarvaṃ śīrṣanyaṃ te rogaṃ bahir nir mantrayāmahe ||4||

aṅgabhedam aṅgajvaram viśvāṅgyaṃ visalpakam |
sarvaṃ śīrṣanyaṃ te rogaṃ bahir nir mantrayāmahe ||5||

yasya bhīmaḥ pratīkāśa udvepayati pūruṣam |
takmānaṃ viśvaśāradaṃ bahir nir mantrayāmahe ||6||

ya ūrū anusarpaty atho eti gavīnike |
yakṣmaṃ te antar aṅgebhyo bahir nir mantrayāmahe ||7||

yadi kāmād apakāmād dhṛdayāj jāyate pari |
hṛdo balāsam aṅgebhyo bahir nir mantrayāmahe ||8||

harimāṇaṃ te aṅgebhyo 'pvām antarodarāt |
yakṣmodhām antar ātmano bahir nir mantrayāmahe ||9||

9,8.10a āso balāso bhavatu mūtraṃ bhavatv āmayat |
9,8.10c yakṣmāṇāṃ sarveṣāṃ viṣaṃ nir avocam ahaṃ tvat ||10|| {22}

9,8.11a bahir bilaṃ nir dravatu kāhābāhaṃ tavodarāt |
9,8.11c yakṣmāṇāṃ sarveṣāṃ viṣaṃ nir avocam ahaṃ tvat ||11||

9,8.12a udarāt te klomno nābhyā hṛdayād adhi |
9,8.12c yakṣmāṇāṃ sarveṣāṃ viṣaṃ nir avocam ahaṃ tvat ||12||

9,8.13a yāḥ sīmānaṃ virujanti mūrdhānaṃ praty arṣanīḥ |
9,8.13c ahiṃsantīr anāmayā nir dravantu bahir bilam ||13||

9,8.14a yā hṛdayam uparṣanty anutanvanti kīkasāḥ |
9,8.14c ahiṃsantīr anāmayā nir dravantu bahir bilam ||14||

9,8.15a yāḥ pārśve uparṣanty anunikṣanti pṛṣṭīḥ |
9,8.15c ahiṃsantīr anāmayā nir dravantu bahir bilam ||15||

9,8.16a yās tiraścīḥ uparṣanty arṣaṇīr vakṣaṇāsu te |
9,8.16c ahiṃsantīr anāmayā nir dravantu bahir bilam ||16||

9,8.17a yā gudā anusarpanty āntrāṇi mohayanti ca |
9,8.17c ahiṃsantīr anāmayā nir dravantu bahir bilam ||17||

9,8.18a yā majjño nirdhayanti parūṃṣi virujanti ca |
9,8.18c ahiṃsantīr anāmayā nir dravantu bahir bilam ||18||

9,8.19a ye aṅgāni madayanti yakṣmāso ropaṇās tava |
9,8.19c yakṣmāṇāṃ sarveṣāṃ viṣaṃ nir avocam ahaṃ tvat ||19||

9,8.20a visalpasya vidradhasya vātīkārasya vālajeḥ |
9,8.20c yakṣmāṇāṃ sarveṣāṃ viṣaṃ nir avocam ahaṃ tvat ||20||

9,8.21a pādābhyāṃ te jānubhyāṃ śroṇibhyāṃ pari bhaṃsasaḥ |
9,8.21c anūkād arṣaṇīr uṣṇihābhyaḥ śīrṣṇo rogam anīnaśam ||21||

9,8.22a saṃ te śīrṣṇaḥ kapālāni hṛdayasya ca yo vidhuḥ |
9,8.22c udyann āditya raśmibhiḥ śīrṣṇo rogam anīnaśo 'ṅgabhedam aśīśamaḥ ||22|| {23}



asya vāmasya palitasya hotus tasya bhrātā madhyamo asty aśnaḥ |
tṛtīyo bhrātā ghṛtapṛṣṭho asyātrāpaśyaṃ viśpatiṃ saptaputram ||1||

sapta yuñjanti ratham ekacakram eko aśvo vahati saptanāmā |
trinābhi cakram ajaram anarvaṃ yatremā viśvā bhuvanādhi tasthuḥ ||2||

imaṃ ratham adhi ye sapta tasthuḥ saptacakraṃ sapta vahanty aśvāḥ |
sapta svasāro abhi saṃ navanta yatra gavām nihitā sapta nāma ||3||

ko dadarśa prathamaṃ jāyamānam asthanvantaṃ yad anasthā bibharti |
bhūmyā asur asṛg ātmā kva svit ko vidvāṃsam upa gāt praṣṭum etat ||4||

iha bravītu ya īm aṅga vedāsya vāmasya nihitaṃ padaṃ veḥ |
śīrṣṇaḥ kṣīraṃ duhrate gāvo asya vavriṃ vasānā udakaṃ padā 'puḥ ||5||

pākaḥ pṛchāmi manasā 'vijānan devānām enā nihitā padāni |
vatse baṣkaye 'dhi sapta tantūn vi tatnire kavaya otavā u ||6||

acikitvāṃs cikituṣaś cid atra kavīn pṛchāmi vidvano na vidvān |
vi yas tastambha ṣaṭ imā rajāṃsy ajasya rūpe kiṃ api svid ekam ||7||

mātā pitaram ṛta ā babhāja 'dhīty agre manasā saṃ hi jagme |
sā bībhatsur garbharasā nividdhā namasvanta id upavākam īyuḥ ||8||

yuktā mātāsid dhuri dakṣiṇāyā atiṣṭhad garbho vṛjanīṣv antaḥ |
amīmed vatso anu gām apaśyad viśvarūpyaṃ triṣu yoganeṣu ||9||

9,9.10a tisro matṝs trīn pitṝn bibhrad eka urdhvas tasthau nem ava glāpayanta |
9,9.10c mantrayante divo amuṣya pṛṣṭhe viśvavido vācam aviśvavinnām ||10|| {24}

9,9.11a pañcāre cakre parivartamāne yasminn ātasthur bhuvanāni viśvā |
9,9.11c tasya nākṣas tapyate bhūribhāraḥ sanād eva na chidyate sanābhiḥ ||11||

9,9.12a pañcapādaṃ pitaraṃ dvādaśākṛtiṃ diva āhuḥ pare ardhe purīṣiṇam |
9,9.12c atheme anya upare vicakṣaṇe saptacakre ṣaḍara āhur arpitam ||12||

9,9.13a dvādaśāraṃ nahi taj jarāya varvarti cakraṃ pari dyām ṛtasya |
9,9.13c ā putrā agne mithunāso atra sapta śatāni viṃśatiś ca tasthuḥ ||13||

9,9.14a sanemi cakram ajaraṃ vi vavṛta uttānāyāṃ daśa yuktā vahanti |
9,9.14c sūryasya cakṣū rajasaity āvṛtaṃ yasminn ātasthur bhuvanāni viśvā ||14||

9,9.15a striyaḥ satīs tām u me puṃsaḥ āhuḥ paśyad akṣaṇvānn vi cetad andhaḥ |
9,9.15c kavir yaḥ putraḥ sa īm ā ciketa yas tā vijānāt sa pituṣ pitāsat ||15||

9,9.16a sākaṃjānāṃ saptatham āhur ekajaṃ ṣaḍ id yamā ṛṣayo devajā iti |
9,9.16c teṣām iṣṭāni vihitāni dhāmaśa sthātre rejante vikṛtāni rūpaśaḥ ||16||

9,9.17a avaḥ pareṇa para enā avareṇa padā vatsaṃ bibhratī gaur ud asthāt |
9,9.17c sā kadrīcī kaṃ svid ardhaṃ parāgāt kva svit sūte nahi yūthe asmin ||17||

9,9.18a avaḥ pareṇa pitaraṃ yo asya vedāvaḥ pareṇa para enāvareṇa |
9,9.18c kavīyamānaḥ ka iha pra vocad devaṃ manaḥ kuto adhi prajātam ||18||

9,9.19a ye arvāñcas tām u parāca āhur ye parāñcas tāṃ u arvāca āhuḥ |
9,9.19c indraś ca yā cakrathuḥ soma tāni dhurā na yuktā rajaso vahanti ||19||

9,9.20a dvā suparṇā sayujā sakhāyā samānaṃ vṛkṣaṃ pari ṣasvajāte |
9,9.20c tayor anyaḥ pippalaṃ svādv atty anaśnann anyo abhi cākaśīti ||20||

9,9.21a yasmin vṛkṣe madhvadaḥ suparṇā niviśante suvate cādhi viśve |
9,9.21c tasya yad āhuḥ pippalaṃ svādv agre tan non naśad yaḥ pitaraṃ na veda ||21||

9,9.22a yatrā suparṇā amṛtasya bhakṣam animeṣaṃ vidathābhisvaranti |
9,9.22c enā viśvasya bhuvanasya gopāḥ sa mā dhīraḥ pākam atrā viveśa ||22|| {25}



yad gāyatre adhi gāyatram āhitaṃ traiṣṭubhaṃ vā traiṣṭubhān niratakṣata |
yad vā jagaj jagaty āhitaṃ padaṃ ya it tad vidus te amṛtatvam ānuśuḥ ||1||

gāyatreṇa prati mimīte arkam arkeṇa sāma traiṣṭubhena vākam |
vākena vākaṃ dvipadā catuṣpadākṣareṇa mimate sapta vāṇīḥ ||2||

jagatā sindhuṃ divy askabhāyad rathaṃtare sūryaṃ pary apaśyat |
gāyatrasya samidhas tisra āhus tato mahnā pra ririce mahitvā ||3||

upa hvaye sudughāṃ dhenum etāṃ suhasto godhug uta dohad enām |
śreṣṭhaṃ savaṃ savitā sāviṣan no 'bhīddho gharmas tad u ṣu pra vocat ||4||

hiṅkṛṇvatī vasupatnī vasūnāṃ vatsam ichantī manasābhyāgāt |
duhām aśvibhyāṃ payo aghnyeyaṃ sā vardhatāṃ mahate saubhagāya ||5||

gaur amīmed abhi vatsaṃ miṣantaṃ mūrdhānaṃ hiṅṅ akṛṇon mātavā u |
sṛkvāṇaṃ gharmam abhi vāvaśānā mimāti māyuṃ payate payobhiḥ ||6||

ayaṃ sa śiṅkte yena gaur abhivṛtā mimāti mayuṃ dhvasanāv adhi śritā |
sā cittibhir ni hi cakāra martyān vidyud bhavantī prati vavrim auhata ||7||

anac chaye turagātu jīvam ejad dhruvaṃ madhya ā pastyānām |
jīvo mṛtasya carati svadhābhir amartyo martyenā sayoniḥ ||8||

vidhuṃ dadrāṇaṃ salilasya pṛṣṭhe yuvānaṃ santaṃ palito jagāra |
devasya paśya kāvyaṃ mahitvādya mamāra sa hyaḥ sam āna ||9||

9,10.10a ya īṃ cakāra na so asya veda ya īṃ dadarśa hirug in nu tasmāt |
9,10.10c sa mātur yonā parivīto antar bahuprajā nirṛtir ā viveśa ||10|| {26}

9,10.11a apaśyaṃ gopām anipadyamānam ā ca parā ca pathibhiś carantam |
9,10.11c sa sadhrīcīḥ sa viṣūcīr vasāna ā varīvarti bhuvaneṣv antaḥ ||11||

9,10.12a dyaur naḥ pitā janitā nābhir atra bandhur no mātā pṛthivī mahīyam |
9,10.12c uttānayoś camvor yonir antar atrā pitā duhitur garbham ādhāt ||12||

9,10.13a pṛchāmi tvā param antaṃ pṛthivyāḥ pṛchāmi vṛṣṇo aśvasya retaḥ |
9,10.13c pṛchāmi viśvasya bhuvanasya nābhiṃ pṛchāmi vācaḥ paramaṃ vyoma ||13||
9,10.14a iyaṃ vediḥ paro antaḥ pṛthivyā ayaṃ somo vṛṣṇo aśvasya retaḥ |
9,10.14c ayaṃ yajño viśvasya bhuvanasya nābhir brahmāyaṃ vācaḥ paramaṃ vyoma ||14||
9,10.15a na vi jānāmi yad ivedam asmi niṇyaḥ saṃnaddho manasā carāmi |
9,10.15c yadā māgan prathamajā ṛtasyād id vāco aśnuve bhāgam asyāḥ ||15||

9,10.16a apāṅ prāṅ eti svadhayā gṛbhīto 'martyo martyenā sayoniḥ |
9,10.16c tā śaśvantā viṣūcīnā viyantā ny anyaṃ cikyur na ni cikyur anyam ||16||

9,10.17a saptārdhagarbhā bhuvanasya reto viṣṇos tiṣṭhanti pradiśā vidharmaṇi |
9,10.17c te dhītibhir manasā te vipaścitaḥ paribhuvaḥ pari bhavanti viśvataḥ ||17||

9,10.18a ṛco akṣare parame vyoman yasmin devā adhi viśve niṣeduḥ |
9,10.18c yas tan na veda kim ṛcā kariṣyati ya it tad vidus te amī sam āsate ||18||

9,10.19a ṛcaḥ padaṃ mātrayā kalpayanto 'rdharcena cakḷpur viśvam ejat |
9,10.19c tripād brahma pururūpaṃ vi taṣṭhe tena jīvanti pradiśaś catasraḥ ||19||

9,10.20a sūyavasād bhagavatī hi bhūyā adhā vayaṃ bhagavantaḥ syāma |
9,10.20c addhi tṛṇam aghnye viśvadānīṃ piba śuddham udakam ācarantī ||20|| {27}

9,10.21a gaur in mimāya salilāni takṣatī ekapadī dvipadī sā catuṣpadī |
9,10.21c aṣṭāpadī navapadī babhūvuṣī sahasrākṣarā bhuvanasya paṅktis tasyāḥ samudrā adhi vi kṣaranti ||21||

9,10.22a kṛṣṇaṃ niyānaṃ harayaḥ suparṇā apo vasānā divam ut patanti |
9,10.22c taṃ āvavṛtrant sadanād ṛtasyād id ghṛtena pṛthivīṃ vy ūduḥ ||22||

9,10.23a apād eti prathamā padvatīnāṃ kas tad vāṃ mitrāvaruṇā ciketa |
9,10.23c garbho bhāraṃ bharaty ā cid asyā ṛtaṃ piparti anṛtaṃ ni pāti ||23||

9,10.24a virāḍ vāg virāṭ pṛthivī virāḍ antarikṣaṃ virāṭ prajāpatiḥ |
9,10.24c virāṇ mṛtyuḥ sādhyānām adhirājo babhūva tasya bhūtaṃ bhavyaṃ vaśe sa me bhūtaṃ bhavyaṃ vaśe kṛṇotu ||24||

9,10.25a śakamayaṃ dhūmam ārād apaśyaṃ viṣūvatā para enāvareṇa |
9,10.25c ukṣāṇaṃ pṛśnim apacanta vīrās tāni dharmāṇi prathamāny āsan ||25||

9,10.26a trayaḥ keśina ṛtuthā vi cakṣate saṃvatsare vapata eka eṣām |
9,10.26c viśvam anyo abhicaṣṭe śacībhir dhrājir ekasya dadṛśe na rūpam ||26||

9,10.27a catvāri vāk parimitā padāni tāni vidur brāhmaṇā ye manīṣiṇaḥ |
9,10.27c guhā trīṇi nihitā neṅgayanti turīyaṃ vāco manuṣyā vadanti ||27||

9,10.28a indraṃ mitraṃ varuṇam agnim āhur atho divyaḥ sa suparṇo garutmān |
9,10.28c ekaṃ sad viprā bahudhā vadanty agniṃ yamaṃ mātariśvānam āhuḥ ||28|| {28}



1yāṃ kalpayanti vahatau vadhūm iva viśvarūpāṃ hastakṛtāṃ cikitsavaḥ |
1sārād etv apa nudāma enām ||1||

1śīrṣaṇvatī nasvatī karṇiṇī kṛtyākṛtā saṃbhṛtā viśvarūpā |
1sārād etv apa nudāma enām ||2||

1śūdrakṛtā rājakṛtā strīkṛtā brahmabhiḥ kṛtā |
1jāyā patyā nutteva kartāraṃ bandhv ṛchatu ||3||

1anayāham oṣadhyā sarvāḥ kṛtyā adūduṣam |
1yāṃ kṣetre cakrur yāṃ goṣu yāṃ vā te puruṣeṣu ||4||

1agham astv aghakṛte śapathaḥ śapathīyate |
1pratyak pratiprahiṇmo yathā kṛtyākṛtaṃ hanat ||5||

1pratīcīna āṅgiraso 'dhyakṣo naḥ purohitaḥ |
1pratīcīḥ kṛtyā ākṛtyāmūn kṛtyākṛto jahi ||6||

1yas tvovāca parehīti pratikūlam udāyyam |
1taṃ kṛtye 'bhinivartasva māsmān icho anāgasaḥ ||7||

1yas te parūṃṣi saṃdadhau rathasyeva rbhur dhiyā |
1taṃ gacha tatra te 'yanam ajñātas te 'yaṃ janaḥ ||8||

1ye tvā kṛtvālebhire vidvalā abhicāriṇaḥ |
1śaṃbhv idaṃ kṛtyādūṣaṇaṃ prativartma punaḥsaraṃ tena tvā snapayāmasi ||9||

10,1.10a yad durbhagāṃ prasnapitāṃ mṛtavatsām upeyima |
10,1.10c apaitu sarvaṃ mat pāpaṃ draviṇaṃ mopa tiṣṭhatu ||10|| {1}

10,1.11a yat te pitṛbhyo dadato yajñe vā nāma jagṛhuḥ |
10,1.11c saṃdeśyāt sarvasmāt pāpād imā muñcantu tvauṣadhīḥ ||11||

10,1.12a devainasāt pitryān nāmagrāhāt saṃdeśyād abhiniṣkṛtāt |
10,1.12c muñcantu tvā vīrudho vīryeṇa brahmaṇā ṛgbhiḥ payasā ṛṣīṇām ||12||

10,1.13a yathā vātaś cyāvayati bhūmyā reṇum antarikṣāc cābhram |
10,1.13c evā mat sarvaṃ durbhūtaṃ brahmanuttam apāyati ||13||

10,1.14a apa krāma nānadatī vinaddhā gardabhīva |
10,1.14c kartṝn nakṣasveto nuttā brahmaṇā vīryāvatā ||14||

10,1.15a ayaṃ panthāḥ kṛtyeti tvā nayāmo 'bhiprahitāṃ prati tvā pra hiṇmaḥ |
10,1.15c tenābhi yāhi bhañjaty anasvatīva vāhinī viśvarūpā kurūtinī ||15||

10,1.16a parāk te jyotir apathaṃ te arvāg anyatrāsmad ayanā kṛṇuṣva |
10,1.16c pareṇehi navatiṃ nāvyā ati durgāḥ srotyā mā kṣaṇiṣṭhāḥ parehi ||16||

10,1.17a vāta iva vṛkṣān ni mṛṇīhi pādaya mā gām aśvaṃ puruṣam uc chiṣa eṣām |
10,1.17c kartṝn nivṛtyetaḥ kṛtye 'prajāstvāya bodhaya ||17||

10,1.18a yāṃ te barhiṣi yāṃ śmaśāne kṣetre kṛtyāṃ valagaṃ vā nicakhnuḥ |
10,1.18c agnau vā tvā gārhapatye 'bhiceruḥ pākaṃ santaṃ dhīratarā anāgasam ||18||

10,1.19a upāhṛtam anubuddhaṃ nikhātaṃ vairaṃ tsāry anv avidāma kartram |
10,1.19c tad etu yata ābhṛtaṃ tatrāśva iva vi vartatāṃ hantu kṛtyākṛtaḥ prajām ||19||

10,1.20a svāyasā asayaḥ santi no gṛhe vidmā te kṛtye yatidhā parūṃṣi |
10,1.20c ut tiṣṭhaiva parehīto 'jñāte kim ihechasi ||20|| {2}

10,1.21a grīvās te kṛtye pādau cāpi kartsyāmi nir drava |
10,1.21c indrāgnī asmān rakṣatāṃ yau prajānāṃ prajāvatī ||21||

10,1.22a somo rājādhipā mṛḍitā ca bhūtasya naḥ patayo mṛḍayantu ||22||

10,1.23a bhavāśarvāv asyatāṃ pāpakṛte kṛtyākṛte |
10,1.23c duṣkṛte vidyutaṃ devahetim ||23||

10,1.24a yady eyatha dvipadī catuṣpadī kṛtyākṛtā saṃbhṛtā viśvarūpā |
10,1.24c seto 'ṣṭāpadī bhūtvā punaḥ parehi duchune ||24||

10,1.25a abhyaktāktā svaraṃkṛtā sarvaṃ bharantī duritaṃ parehi |
10,1.25c jānīhi kṛtye kartāraṃ duhiteva pitaraṃ svam ||25||

10,1.26a parehi kṛtye mā tiṣṭho viddhasyeva padaṃ naya |
10,1.26c mṛgaḥ sa mṛgayus tvaṃ na tvā nikartum arhati ||26||

10,1.27a uta hanti pūrvāsinaṃ pratyādāyāpara iṣvā |
10,1.27c uta pūrvasya nighnato ni hanty aparaḥ prati ||27||

10,1.28a etad dhi śṛṇu me vaco 'thehi yata eyatha |
10,1.28c yas tvā cakāra taṃ prati ||28||

10,1.29a anāgohatyā vai bhīmā kṛtye mā no gām aśvaṃ puruṣaṃ vadhīḥ |
10,1.29c yatrayatrāsi nihitā tatas tvot thāpayāmasi parṇāl laghīyasī bhava ||29||

10,1.30a yadi stha tamasāvṛtā jālenabhihitā iva |
10,1.30c sarvāḥ saṃlupyetaḥ kṛtyāḥ punaḥ kartre pra hiṇmasi ||30||

10,1.31a kṛtyākṛto valagino 'bhiniṣkāriṇaḥ prajām |
10,1.31c mṛṇīhi kṛtye moc chiṣo 'mūn kṛtyākṛto jahi ||31||

10,1.32a yathā sūryo mucyate tamasas pari rātriṃ jahāty uṣasaśca ketūn |
10,1.32c evāhaṃ sarvaṃ durbhūtaṃ kartraṃ kṛtyākṛtā kṛtaṃ hastīva rajo duritaṃ jahāmi ||32|| {3}



1kena pārṣṇī ābhṛte pūruṣasya kena māṃsaṃ saṃbhṛtaṃ kena gulphau |
1kenāṅgulīḥ peśanīḥ kena khāni kenocchlaṅkhau madhyataḥ kaḥ pratiṣṭhām ||1||

1kasmān nu gulphāv adharāv akṛṇvann aṣṭhīvantāv uttarau puruṣasya |
1jaṅghe nirṛtya ny adadhuḥ kva svij jānunoḥ saṃdhī ka u tac ciketa ||2||

1catuṣṭayaṃ yujate saṃhitāntaṃ jānubhyām ūrdhvaṃ śithiraṃ kabandham |
1śroṇī yad ūrū ka u taj jajāna yābhyāṃ kusindhaṃ sudṛḍhaṃ babhūva ||3||

1kati devāḥ katame ta āsan ya uro grīvāś cikyuḥ puruṣasya |
1kati stanau vy adadhuḥ kaḥ kaphodau kati skandhān kati pṛṣṭīr acinvan ||4||

1ko asya bāhū sam abharad vīryāṃ karavād iti |
1aṃsau ko asya tad devaḥ kusindhe adhy ā dadhau ||5||

1kaḥ sapta khāni vi tatarda śīrṣaṇi karṇāv imau nāsike cakṣaṇī mukham |
1yeṣāṃ purutrā vijayasya mahnani catuṣpādo dvipado yanti yāmam ||6||

1hanvor hi jihvām adadhāt purūcīm adhā mahīm adhi śiśrāya vācam |
1sa ā varīvarti bhuvaneṣv antar apo vasānaḥ ka u tac ciketa ||7||

1mastiṣkam asya yatamo lalātaṃ kakāṭikāṃ prathamo yaḥ kapālam |
1citvā cityaṃ hanvoḥ pūruṣasya divaṃ ruroha katamaḥ sa devaḥ ||8||

1priyāpriyāṇi bahulā svapnaṃ saṃbādhatandyaḥ |
1ānandān ugro nandāṃś ca kasmād vahati pūruṣaḥ ||9||

10,2.10a ārtir avartir nirṛtiḥ kuto nu puruṣe 'matiḥ |
10,2.10c rāddhiḥ samṛddhir avyṛddhir matir uditayaḥ kutaḥ ||10|| {4}

10,2.11a ko asminn āpo vy adadhāt viṣūvṛtaḥ purūvṛtaḥ sindhusṛtyāya jātāḥ |
10,2.11c tīvrā aruṇā lohinīs tāmradhūmrā ūrdhvā avācīḥ puruṣe tiraścīḥ ||11||

10,2.12a ko asmin rūpam adadhāt ko mahmānaṃ ca nāma ca |
10,2.12c gātuṃ ko asmin kaḥ ketuṃ kaś caritrāni puruṣe ||12||

10,2.13a ko asmin prāṇaṃ avayat ko apānaṃ vyānam u |
10,2.13c samānam asmin ko devo 'dhi śiśrāya puruṣe ||13||

10,2.14a ko asmin yajñam adadhād eko devo 'dhi puruṣe |
10,2.14c ko asmint satyaṃ ko 'nṛtaṃ kuto mṛtyuḥ kuto 'mṛtam ||14||

10,2.15a ko asmai vāsaḥ pary adadhāt ko asyāyur akalpayat |
10,2.15c balaṃ ko asmai prāyachat ko asyākalpayaj javam ||15||

10,2.16a kenāpo anv atanuta kenāhar akarod ruce |
10,2.16c uṣasaṃ kenānv ainddha kena sāyaṃbhavaṃ dade ||16||

10,2.17a ko asmin reto ny adadhāt tantur ā tāyatām iti |
10,2.17c medhāṃ ko asminn adhy auhat ko bāṇaṃ ko nṛto dadhau ||17||

10,2.18a kenemāṃ bhūmim aurṇot kena pary abhavad divam |
10,2.18c kenābhi mahnā parvatān kena karmāṇi puruṣaḥ ||18||

10,2.19a kena parjanyam anv eti kena somaṃ vicakṣaṇam |
10,2.19c kena yajñam ca śraddhāṃ ca kenāsmin nihitaṃ manaḥ ||19||

10,2.20a kena śrotriyam āpnoti kenemaṃ parameṣṭhinam |
10,2.20c kenemam agniṃ pūruṣaḥ kena saṃvatsaraṃ mame ||20|| {5}

10,2.21a brahma śrotriyam āpnoti brahmemaṃ parameṣṭhinam |
10,2.21c brahmemam agniṃ pūruṣo brahma saṃvatsaraṃ mame ||21||

10,2.22a kena devāṃ anu kṣiyati kena daivajanīr viśaḥ |
10,2.22c kenedam anyan nakṣatraṃ kena sat kṣatram ucyate ||22||

10,2.23a brahma devāṃ anu kṣiyati brahma daivajanīr viśaḥ |
10,2.23c brahmedam anyan nakṣatraṃ brahma sat kṣatram ucyate ||23||

10,2.24a keneyaṃ bhūmir vihitā kena dyaur uttarā hitā |
10,2.24c kenedam ūrdhvaṃ tiryak cāntarikṣam vyaco hitam ||24||

10,2.25a brahmaṇā bhūmir vihitā brahma dyaur uttarā hitā |
10,2.25c brahmedam ūrdhvaṃ tiryak cāntarikṣaṃ vyaco hitam ||25||

10,2.26a mūrdhānam asya saṃsīvyātharvā hṛdayaṃ ca yat |
10,2.26c mastiṣkād ūrdhvaḥ prairayat pavamāno 'dhi śīrṣataḥ ||26||

10,2.27a tad vā atharvaṇaḥ śiro devakośaḥ samubjitaḥ |
10,2.27c tat prāṇo abhi rakṣati śiro annam atho manaḥ ||27||

10,2.28a ūrdhvo nu sṛṣṭā3s tiryaṅ nu sṛṣṭā3s sarvā diśaḥ puruṣa ā babhūvā3ṃ |
10,2.28c puraṃ yo brahmaṇo veda yasyāḥ puruṣa ucyate ||28||

10,2.29a yo vai tāṃ brahmaṇo vedāmṛtenāvṛtāṃ puram |
10,2.29c tasmai brahma ca brāhmāś ca cakṣuḥ prāṇaṃ prajāṃ daduḥ ||29||

10,2.30a na vai tam cakṣur jahāti na prāṇo jarasaḥ purā |
10,2.30c puraṃ yo brahmaṇo veda yasyāḥ puruṣa ucyate ||30||

10,2.31a aṣṭācakrā navadvārā devānāṃ pūr ayodhyā |
10,2.31c tasyāṃ hiraṇyayaḥ kośaḥ svargo jyotiṣāvṛtaḥ ||31||

10,2.32a tasmin hiraṇyaye kośe tryare tripratiṣṭhite |
10,2.32c tasmin yad yakṣam ātmanvat tad vai brahmavido viduḥ ||32||

10,2.33a prabhrājamānāṃ hariṇīṃ yaśasā saṃparīvṛtām |
10,2.33c puraṃ hiraṇyayīṃ brahmā viveśāparājitām ||33|| {6}



1ayaṃ me varaṇo maṇiḥ sapatnakṣayaṇo vṛṣā |
1tenā rabhasva tvaṃ śatrūn pra mṛṇīhi durasyataḥ ||1||

1praiṇān chṛṇīhi pra mṛṇā rabhasva maṇis te astu puraetā purastāt |
1avārayanta varaṇena devā abhyācāram asurāṇāṃ śvaḥśvaḥ ||2||

1ayaṃ maṇir varaṇo viśvabheṣajaḥ sahasrākṣo harito hiraṇyayaḥ |
1sa te śatrūn adharān pādayāti pūrvas tān dabhnuhi ye tvā dviṣanti ||3||

1ayaṃ te kṛtyāṃ vitatām pauruṣeyād ayaṃ bhayāt |
1ayaṃ tvā sarvasmāt pāpād varaṇo vārayiṣyate ||4||

1varaṇo vārayātā ayaṃ devo vanaspatiḥ |
1yakṣmo yo asminn āviṣṭas tam u devā avīvaran ||5||

1svapnaṃ suptvā yadi paśyāsi pāpaṃ mṛgaḥ sṛtiṃ yati dhāvād ajuṣṭām |
1parikṣavāc chakuneḥ pāpavādād ayaṃ maṇir varaṇo vārayiṣyate ||6||

1arātyās tvā nirṛtyā abhicārād atho bhayāt |
1mṛtyor ojīyaso vadhād varaṇo vārayiṣyate ||7||

1yan me mātā yan me pitā bhrātaro yac ca me svā yad enaś cakṛmā vayam |
1tato no vārayiṣyate 'yaṃ devo vanaspatiḥ ||8||

1varaṇena pravyathitā bhrātṛvyā me sabandhavaḥ |
1asūrtaṃ rajo apy agus te yantv adhamaṃ tamaḥ ||9||

10,3.10a ariṣṭo 'ham ariṣṭagur āyuṣmānt sarvapūruṣaḥ |
10,3.10c tam māyaṃ varaṇo maṇiḥ pari pātu diśodiśaḥ ||10|| {7}

10,3.11a ayaṃ me varaṇa urasi rājā devo vanaspatiḥ |
10,3.11c sa me śatrūn vi bādhatām indro dasyūn ivāsurān ||11||

10,3.12a imaṃ bibharmi varaṇam āyuṣmān chataśāradaḥ |
10,3.12c sa me rāṣṭraṃ ca kṣatraṃ ca paśūn ojaś ca me dadhat ||12||

10,3.13a yathā vāto vanaspatīn vṛkṣān bhanakty ojasā |
10,3.13c evā sapatnān me bhaṅgdhi pūrvān jātāṃ utāparān varaṇas tvābhi rakṣatu ||13||

10,3.14a yathā vātaś cāgniś ca vṛkṣān psāto vanaspatīn |
10,3.14c evā sapatnān me psāhi pūrvān jātāṃ utāparān varaṇas tvābhi rakṣatu ||14||

10,3.15a yathā vātena prakṣīṇā vṛkṣāḥ śere nyarpitāḥ |
10,3.15c evā sapatnāṃs tvaṃ mama pra kṣiṇīhi ny arpaya |
10,3.15e pūrvān jātāṃ utāparān varaṇas tvābhi rakṣatu ||15||

10,3.16a tāṃs tvaṃ pra chinddhi varaṇa purā diṣṭāt purāyuṣaḥ |
10,3.16c ya enaṃ paśuṣu dipsanti ye cāsya rāṣṭradipsavaḥ ||16||

10,3.17a yathā sūryo atibhāti yathāsmin teja āhitam |
10,3.17c evā me varaṇo maṇiḥ kīrtiṃ bhūtiṃ ni yachatu |
10,3.17e tejasā mā sam ukṣatu yaśasā sam anaktu mā ||17||

10,3.18a yathā yaśaś candramasy āditye ca nṛcakṣasi |
10,3.18c evā me varaṇo maṇiḥ kīrtiṃ bhūtiṃ ni yachatu |
10,3.18e tejasā mā sam ukṣatu yaśasā sam anaktu mā ||18||

10,3.19a yathā yaśaḥ pṛthivyāṃ yathāsmin jātavedasi |
10,3.19c evā me varaṇo maṇiḥ kīrtiṃ bhūtiṃ ni yachatu |
10,3.19e tejasā mā sam ukṣatu yaśasā sam anaktu mā ||19||

10,3.20a yathā yaśaḥ kanyāyāṃ yathāsmint saṃbhṛte rathe |
10,3.20c evā me varaṇo maṇiḥ kīrtiṃ bhūtiṃ ni yachatu |
10,3.20e tejasā mā sam ukṣatu yaśasā sam anaktu mā ||20|| {8}

10,3.21a yathā yaśaḥ somapīthe madhuparke yathā yaśaḥ |
10,3.21c evā me varaṇo maṇiḥ kīrtiṃ bhūtiṃ ni yachatu |
10,3.21e tejasā mā sam ukṣatu yaśasā sam anaktu mā ||21||

10,3.22a yathā yaśo 'gnihotre vaṣaṭkāre yathā yaśaḥ |
10,3.22c evā me varaṇo maṇiḥ kīrtiṃ bhūtiṃ ni yachatu |
10,3.22e tejasā mā sam ukṣatu yaśasā sam anaktu mā ||22||

10,3.23a yathā yaśo yajamāne yathāsmin yajña āhitam |
10,3.23c evā me varaṇo maṇiḥ kīrtiṃ bhūtiṃ ni yachatu |
10,3.23e tejasā mā sam ukṣatu yaśasā sam anaktu mā ||23||

10,3.24a yathā yaśaḥ prajāpatau yathāsmin parameṣṭhini |
10,3.24c evā me varaṇo maṇiḥ kīrtiṃ bhūtiṃ ni yachatu |
10,3.24e tejasā mā sam ukṣatu yaśasā sam anaktu mā ||24||

10,3.25a yathā deveṣv amṛtaṃ yathaiṣu satyam āhitam |
10,3.25c evā me varaṇo maṇiḥ kīrtiṃ bhūtiṃ ni yachatu |
10,3.25e tejasā mā sam ukṣatu yaśasā sam anaktu mā ||25|| {9}



1indrasya prathamo ratho devānām aparo ratho varuṇasya tṛtīya it |
1ahīnām apamā ratha sthānum ārad athārṣat ||1||

1darbhaḥ śocis tarūṇakam aśvasya vāraḥ paruṣasya vāraḥ |
1rathasya bandhuram ||2||

1ava śveta padā jahi pūrveṇa cāpareṇa ca |
1udaplutam iva dārv ahīnām arasaṃ viṣaṃ vār ugram ||3||

1araṃghuṣo nimajyonmaja punar abravīt |
1udaplutam iva dārv ahīnām arasaṃ viṣaṃ vār ugram ||4||

1paidvo hanti kasarṇīlaṃ paidvaḥ śvitram utāsitam |
1paidvo ratharvyāḥ śiraḥ saṃ bibheda pṛdākvāḥ ||5||

1paidva prehi prathamo 'nu tvā vayam emasi |
1ahīn vy asyatāt patho yena smā vayam emasi ||6||

1idaṃ paidvo ajāyatedam asya parāyaṇam |
1imāny arvataḥ padāhighnyo vājinīvataḥ ||7||

1saṃyataṃ na vi ṣparad vyāttaṃ na saṃ yamat |
1asmin kṣetre dvāv ahī strī ca pumāṃś ca tāv ubhāv arasā ||8||

1arasāsa ihāhayo ye anti ye ca dūrake |
1ghanena hanmi vṛścikam ahiṃ daṇḍenāgatam ||9||

10,4.10a aghāśvasyedaṃ bheṣajam ubhayo svajasya ca |
10,4.10c indro me 'him aghāyantam ahiṃ paidvo arandhayat ||10|| {10}

10,4.11a paidvasya manmahe vayaṃ sthirasya sthiradhāmnaḥ |
10,4.11c ime paścā pṛdākavaḥ pradīdhyata āsate ||11||

10,4.12a naṣṭāsavo naṣṭaviṣā hatā indreṇa vajriṇā |
10,4.12c jaghānendro jaghnimā vayam ||12||

10,4.13a hatās tiraścirājayo nipiṣṭāsaḥ pṛdākavaḥ |
10,4.13c darviṃ karikrataṃ śvitraṃ darbheṣv asitaṃ jahi ||13||

10,4.14a kairātikā kumārikā sakā khanati bheṣajam |
10,4.14c hiraṇyayībhir abhribhir girīnām upa sānuṣu ||14||

10,4.15a āyam agan yuvā bhiṣak pṛśnihāparājitaḥ |
10,4.15c sa vai svajasya jambhana ubhayor vṛścikasya ca ||15||

10,4.16a indro me 'him arandhayan mitraś ca varuṇaś ca |
10,4.16c vātāparjanyobhā ||16||

10,4.17a indro me 'him arandhayat pṛdākuṃ ca pṛdākvam |
10,4.17c svajaṃ tiraścirājiṃ kasarṇīlaṃ daśonasim ||17||

10,4.18a indro jaghāna prathamaṃ janitāram ahe tava |
10,4.18c teṣām u tṛhyamāṇānāṃ kaḥ svit teṣām asad rasaḥ ||18||

10,4.19a saṃ hi śīrṣāṇy agrabhaṃ pauñjiṣṭha iva karvaram |
10,4.19c sindhor madhyaṃ paretya vy anijam aher viṣam ||19||

10,4.20a ahīnāṃ sarveṣāṃ viṣaṃ parā vahantu sindhavaḥ |
10,4.20c hatās tiraścirājayo nipiṣṭāsaḥ pṛdākavaḥ ||20|| {11}

10,4.21a oṣadhīnām ahaṃ vṛṇa urvarīr iva sādhuyā |
10,4.21c nayāmy arvatīr ivāhe niraitu viṣam ||21||

10,4.22a yad agnau sūrye viṣaṃ pṛthivyām oṣadhīṣu yat |
10,4.22c kāndāviṣaṃ kanaknakaṃ niraitv aitu te viṣam ||22||

10,4.23a ye agnijā oṣadhijā ahīnāṃ ye apsujā vidyuta ābabhūvuḥ |
10,4.23c yeṣāṃ jātāni bahudhā mahānti tebhyaḥ sarpebhyo namasā vidhema ||23||

10,4.24a taudī nāmāsi kanyā ghṛtācī nāma vā asi |
10,4.24c adhaspadena te padam ā dade viṣadūṣaṇam ||24||

10,4.25a aṅgādaṅgāt pra cyāvaya hṛdayam pari varjaya |
10,4.25c adhā viṣasya yat tejo 'vācīnaṃ tad etu te ||25||

10,4.26a āre abhūd viṣam araud viṣe viṣam aprāg api |
10,4.26c agnir viṣam aher nir adhāt somo nir aṇayīt |
10,4.26e daṃṣṭāram anv agād viṣam ahir amṛta ||26|| {12}



1indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha |
1jiṣṇave yogāya brahmayogair vo yunajmi ||1||

1indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha |
1jiṣṇave yogāya kṣatrayogair vo yunajmi ||2||

1indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha |
1jiṣṇave yogāyendrayogair vo yunajmi ||3||

1indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha |
1jiṣṇave yogāya somayogair vo yunajmi ||4||

1indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha |
1jiṣṇave yogāyāpsuyogair vo yunajmi ||5||

1indrasyauja sthendrasya saha sthendrasya balaṃ sthendrasya vīryaṃ sthendrasya nṛmṇaṃ stha |
1jiṣṇave yogāya viśvāni mā bhūtāny upa tiṣṭhantu yuktā ma āpa stha ||6||

1agner bhāga stha apāṃ śukram āpo devīr varco asmāsu dhatta |
1prajāpater vo dhāmnāsmai lokāya sādaye ||7||

1indrasya bhāga stha apāṃ śukram āpo devīr varco asmāsu dhatta |
1prajāpater vo dhāmnāsmai lokāya sādaye ||8||

1somasya bhāga stha apāṃ śukram āpo devīr varco asmāsu dhatta |
1prajāpater vo dhāmnāsmai lokāya sādaye ||9||

10,5.10a varuṇasya bhāga stha apāṃ śukram āpo devīr varco asmāsu dhatta |
10,5.10c prajāpater vo dhāmnāsmai lokāya sādaye ||10|| {13}

10,5.11a mitrāvaruṇayor bhāga stha apāṃ śukram āpo devīr varco asmāsu dhatta |
10,5.11c prajāpater vo dhāmnāsmai lokāya sādaye ||11||

10,5.12a yamasya bhāga stha apām śukram āpo devīr varco asmāsu dhatta |
10,5.12c prajāpater vo dhāmnāsmai lokāya sādaye ||12||

10,5.13a pitṝṇāṃ bhāga stha apāṃ śukram āpo devīr varco asmāsu dhatta |
10,5.13c prajāpater vo dhāmnāsmai lokāya sādaye ||13||

10,5.14a devasya savitur bhāga stha apāṃ śukram āpo devīr varco asmāsu dhatta |
10,5.14c prajāpater vo dhāmnāsmai lokāya sādaye ||14||

10,5.15a yo va āpo 'pāṃ bhāgo 'psv antar yajuṣyo devayajanaḥ |
10,5.15c idaṃ tam ati sṛjāmi taṃ mābhyavanikṣi |
10,5.15e tena tam abhyatisṛjāmo yo 'smān dveṣṭi yaṃ vayaṃ dviṣmaḥ |
10,5.15g taṃ vadheyaṃ taṃ stṛṣīyānena brahmaṇānena karmaṇānayā menyā || 15 ||

10,5.16a yo va āpo 'pām ūrmir apsv antar yajuṣyo devayajanaḥ |
10,5.16c idaṃ tam ati sṛjāmi taṃ mābhyavanikṣi |
10,5.16e tena tam abhyatisṛjāmo yo 'smān dveṣṭi yaṃ vayaṃ dviṣmaḥ |
10,5.16g taṃ vadheyaṃ taṃ stṛṣīyānena brahmaṇānena karmaṇānayā menyā || 16 ||

10,5.17a yo va āpo 'pām vatso 'psv antar yajuṣyo devayajanaḥ |
10,5.17c idaṃ tam ati sṛjāmi taṃ mābhyavanikṣi |
10,5.17e tena tam abhyatisṛjāmo yo 'smān dveṣṭi yaṃ vayaṃ dviṣmaḥ |
10,5.17g taṃ vadheyaṃ taṃ stṛṣīyānena brahmaṇānena karmaṇānayā menyā || 17 ||

10,5.18a yo va āpo 'pāṃ vṛṣabho 'psv antar yajuṣyo devayajanaḥ ||
10,5.18c idaṃ tam ati sṛjāmi taṃ mābhyavanikṣi |
10,5.18e tena tam abhyatisṛjāmo yo 'smān dveṣṭi yaṃ vayaṃ dviṣmaḥ ||
10,5.18g taṃ vadheyaṃ taṃ stṛṣīyānena brahmaṇānena karmaṇānayā menyā || 18 ||

10,5.19a yo va āpo 'pāṃ hiraṇyagarbho 'psv antar yajuṣyo devayajanaḥ |
10,5.19c idaṃ tam ati sṛjāmi taṃ mābhyavanikṣi |
10,5.19e tena tam abhyatisṛjāmo yo 'smān dveṣṭi yaṃ vayaṃ dviṣmaḥ |
10,5.19g taṃ vadheyaṃ taṃ stṛṣīyānena brahmaṇānena karmaṇānayā menyā || 19 ||

10,5.20a yo va āpo 'pāṃ aśmā pṛśnir divyo 'psv antar yajuṣyo devayajanaḥ |
10,5.20c idaṃ tam ati sṛjāmi taṃ mābhyavanikṣi |
10,5.20e tena tam abhyatisṛjāmo yo 'smān dveṣṭi yaṃ vayaṃ dviṣmaḥ |
10,5.20g taṃ vadheyaṃ taṃ stṛṣīyānena brahmaṇānena karmaṇānayā menyā || 20 ||

10,5.21a yo va āpo 'pāṃ agnayo 'psv antar yajuṣyo devayajanaḥ |
10,5.21c idaṃ tam ati sṛjāmi taṃ mābhyavanikṣi |
10,5.21e tena tam abhyatisṛjāmo yo 'smān dveṣṭi yaṃ vayaṃ dviṣmaḥ |
10,5.21g taṃ vadheyaṃ taṃ stṛṣīyānena brahmaṇānena karmaṇānayā menyā || 21 ||

10,5.22a yad arvācīnaṃ traihāyaṇād anṛtaṃ kiṃ codima |
10,5.22c āpo mā tasmāt sarvasmād duritāt pāntv aṃhasaḥ ||22||

10,5.23a samudraṃ vaḥ pra hiṇomi svāṃ yonim apītana |
10,5.23c ariṣṭāḥ sarvahāyaso mā ca naḥ kiṃ canāmamat ||23||

10,5.24a ariprā āpo apa ripram asmat |
10,5.24c prāsmad eno duritaṃ supratīkāḥ pra duṣvapnyam pra malaṃ vahantu ||24||

10,5.25a viṣṇoḥ kramo 'si sapatnahā pṛthivīsaṃśito 'gnitejāḥ |
10,5.25c pṛthivīm anu vi krame 'haṃ pṛthivyās taṃ nir bhajāmo yo 'smān dveṣṭi yaṃ vayaṃ dviṣmaḥ |
10,5.25e sa mā jīvīt taṃ prāno jahātu ||25||

10,5.26a viṣṇoḥ kramo 'si sapatnahāntarikṣasaṃśito vāyutejāḥ |
10,5.26c antarikṣam anu vi krame 'haṃ antarikṣāt taṃ nir bhajāmo yo 'smān dveṣṭi yaṃ vayaṃ dviṣmaḥ |
10,5.26e sa mā jīvīt taṃ prāno jahātu ||26||

10,5.27a viṣṇoḥ kramo 'si sapatnahā dyausaṃśitaḥ sūryatejāḥ |
10,5.27c divam anu vi krame 'haṃ divas taṃ nir bhajāmo yo 'smān dveṣṭi yaṃ vayaṃ dviṣmaḥ |
10,5.27e sa mā jivīt taṃ prāno jahātu ||27||

10,5.28a viṣṇoḥ kramo 'si sapatnahā diksaṃśito manastejāḥ |
10,5.28c diśo anu vi krame 'haṃ digbhyas taṃ nir bhajāmo yo 'smān dveṣṭi yaṃ vayaṃ dviṣmaḥ |
10,5.28e sa mā jīvīt taṃ prāno jahātu ||28||

10,5.29a viṣṇoḥ kramo 'si sapatnahāśāsaṃśito vātatejāḥ |
10,5.29c āśā anu vi krame 'haṃ āśābhyas taṃ nir bhajāmo yo 'smān dveṣṭi yaṃ vayaṃ dviṣmaḥ |
10,5.29e sa mā jīvīt taṃ prāno jahātu ||29||

10,5.30a viṣṇoḥ kramo 'si sapatnahā ṛksaṃśito sāmatejāḥ |
10,5.30c ṛco 'nu vi krame 'haṃ ṛgbhyas taṃ nir bhajāmo yo 'smān dveṣṭi yaṃ vayaṃ dviṣmaḥ |
10,5.30e sa mā jīvīt taṃ prāno jahātu ||30|| {15}

10,5.31a viṣṇoḥ kramo 'si sapatnahā yajñasaṃśito brahmatejāḥ |
10,5.31c yajñam anu vi krame 'haṃ yajñāt taṃ nir bhajāmo yo 'smān dveṣṭi yaṃ vayaṃ dviṣmaḥ |
10,5.31e sa mā jīvīt taṃ prāno jahātu ||31||

10,5.32a viṣṇoḥ kramo 'si sapatnahauṣadhīsaṃśito somatejāḥ |
10,5.32c oṣadhīr anu vi krame 'haṃ oṣadhībhyas taṃ nir bhajāmo yo 'smān dveṣṭi yaṃ vayaṃ dviṣmaḥ |
10,5.32e sa mā jīvīt taṃ prāno jahātu ||32||

10,5.33a viṣṇoḥ kramo 'si sapatnahāpsusaṃśito varuṇatejāḥ |
10,5.33c apo 'nu vi krame 'haṃ adbhyas taṃ nir bhajāmo yo 'smān dveṣṭi yaṃ vayaṃ dviṣmaḥ |
10,5.33e sa mā jīvīt taṃ prāno jahātu ||33||

10,5.34a viṣṇoḥ kramo 'si sapatnahā kṛṣisaṃśito 'nnatejāḥ |
10,5.34c kṛṣim anu vi krame 'haṃ kṛṣyās taṃ nir bhajāmo yo 'smān dveṣṭi yaṃ vayaṃ dviṣmaḥ |
10,5.34e sa mā jīvīt taṃ prāno jahātu ||34||

10,5.35a visṇoḥ kramo 'si sapatnahā prāṇasaṃśitaḥ puruṣatejāḥ |
10,5.35c prāṇam anu vi krame 'haṃ prāṇāt taṃ nir bhajāmo yo 'smān dveṣṭi yaṃ vayaṃ dviṣmaḥ |
10,5.35e sa mā jīvīt taṃ prāno jahātu ||35||
10,5.36a jitam asmākam udbhinnam asmākam abhy aṣṭhāṃ viśvāḥ pṛtanā arātīḥ |
10,5.36c idam aham āmuṣyāyaṇasyāmuṣyāḥ putrasya varcas tejaḥ prāṇam āyur ni veṣṭayāmīdam enam adharāñcaṃ pādayāmi ||36||

10,5.37a sūryasyāvṛtam anvāvarte dakṣiṇām anv āvṛtam |
10,5.37c sā me draviṇaṃ yachatu sā me brāhmaṇavarcasam ||37||

10,5.38a diśo jyotiṣmatīr abhyāvarte |
10,5.38c tā me draviṇaṃ yachantu tā me brāhmaṇavarcasam ||38||

10,5.39a saptaṛṣīn abhyāvarte |
10,5.39c te me draviṇaṃ yachantu te me brāhmaṇavarcasam ||39||

10,5.40a brahmābhyāvarte |
10,5.40c tan me draviṇaṃ yachantu tan me brāhmaṇavarcasam ||40|| {16}

10,5.41a brāhmaṇāṃ abhyāvarte |
10,5.41c te me draviṇaṃ yachantu te me brāhmaṇavarcasam ||41||

10,5.42a yam vayaṃ mṛgayāmahe taṃ vadhai stṛṇavāmahai |
10,5.42c vyātte parameṣṭhino brahmaṇāpīpadāma tam ||42||

10,5.43a vaiśvānarasya daṃṣṭrābhyāṃ hetis taṃ sam adhād abhi |
10,5.43c iyaṃ taṃ psātv āhutiḥ samid devī sahīyasī ||43||

10,5.44a rājño varuṇasya bandho 'si |
10,5.44c so 'mum āmuṣyāyaṇam amuṣyāḥ putram anne prāṇe badhāna ||44||

10,5.45a yat te annaṃ bhuvas pata ākṣiyati pṛthivīm anu |
10,5.45c tasya nas tvaṃ bhuvas pate saṃprayacha prajāpate ||45||

10,5.46a apo divyā acāyiṣaṃ rasena sam apṛkṣmahi |
10,5.46c payasvān agna āgamaṃ taṃ mā saṃ sṛja varcasā ||46||

10,5.47a saṃ māgne varcasā sṛja saṃ prajayā sam āyuṣā |
10,5.47c vidyur me asya devā indro vidyāt saha ṛṣibhiḥ ||47||

10,5.48a yad agne adya mithunā śapato yad vācas tṛṣṭaṃ janayanta rebhāḥ |
10,5.48c manyor manasaḥ śaravyā jāyate yā tayā vidhya hṛdaye yātudhānān ||48||

10,5.49a parā śṛṇīhi tapasā yātudhānān parāgne rakṣo harasā śṛṇīhi |
10,5.49c parārciṣā mūradevāṃ chṛṇīhi parāsutṛpaḥ śośucataḥ śṛṇīhi ||49||

10,5.50a apām asmai vajraṃ pra harāmi caturbhṛṣṭiṃ śīrṣabhidyāya vidvān |
10,5.50c so asyāṅgāni pra śṛṇātu sarvā tan me devā anu jānantu viśve ||50|| {17}



1arātīyor bhrātṛvyasya durhārdo dviṣataḥ śiraḥ |
1api vṛścāmy ojasā ||1||

1varma mahyam ayaṃ maṇiḥ phālāj jātaḥ kariṣyati |
1pūrṇo manthena māgamad rasena saha varcasā ||2||

1yat tvā śikvaḥ parāvadhīt takṣā hastena vāsyā |
1āpas tvā tasmaj jīvalāḥ punantu śucayaḥ śucim ||3||

1hiraṇyasrag ayaṃ maṇiḥ śraddhāṃ yajñaṃ maho dadhat |
1gṛhe vasatu no 'tithiḥ ||4||

1tasmai ghṛtaṃ suraṃ madhv annamannam kṣadāmahe |
1sa naḥ piteva putrebhyaḥ śreyaḥśreyaś cikitsatu bhūyobhūyaḥ śvaḥśvo devebhyo maṇir etya ||5||

1yam abadhnād bṛhaspatir maṇiṃ phālaṃ ghṛtaścutam ugraṃ kadhiram ojase |
1tam agniḥ praty amuñcata so asmai duha ājyaṃ bhūyobhūyaḥ śvaḥśvas tena tvaṃ dviṣato jahi ||6||

1yam abadhnād bṛhaspatir maṇiṃ phālaṃ ghṛtaścutam ugraṃ kadhiram ojase |
1tam indraḥ praty amuñcataujase vīryāya kam |
1so asmai balam id duhe bhūyobhūyaḥ śvaḥśvas tena tvaṃ dviṣato jahi ||7||

1yam abadhnād bṛhaspatir maṇiṃ phālaṃ ghṛtaścutam ugram kadhiram ojase |
1taṃ somaḥ praty amuñcata mahe śrotrāya cakṣase |
1so asmai varca id duhe bhūyobhūyaḥ śvaḥśvas tena tvam dviṣato jahi ||8||

1yam abadhnād bṛhaspatir maṇiṃ phālaṃ ghṛtaścutam ugraṃ khadiram ojase |
1taṃ sūryaḥ praty amuñcata tenemā ajayad diśaḥ |
1so asmai bhūtim id duhe bhūyobhūyaḥ śvaḥśvas tena tvaṃ dviṣato jahi ||9||

10,6.10a yam abadhnād bṛhaspatir maṇiṃ phālaṃ ghṛtaścutam ugram khadiram ojase |
10,6.10c tam bibhrac candramā maṇim asurāṇāṃ puro 'jayad dānavānāṃ hiraṇyayīḥ |
10,6.10e so asmai śriyam id duhe bhūyobhūyaḥ śvaḥśvas tena tvaṃ dviṣato jahi ||10|| {18}

10,6.11a yam abadhnād bṛhaspatir vātāya maṇim āśave |
10,6.11c so asmai vājinam id duhe bhūyobhūyaḥ śvaḥśvas tena tvaṃ dviṣato jahi ||11||

10,6.12a yam abadhnād bṛhaspatir vātāya maṇim āśave |
10,6.12c tenemāṃ maṇinā kṛṣim aśvināv abhi rakṣataḥ |
10,6.12e sa bhiṣagbhyāṃ maho duhe bhūyobhūyaḥ śvaḥśvas tena tvaṃ dviṣato jahi ||12||

10,6.13a yam abadhnād bṛhaspatir vātāya maṇim āśave |
10,6.13c tam bibhrat savitā maṇiṃ tenedam ajayat svaḥ |
10,6.13e so asmai sūnṛtāṃ duhe bhūyobhūyaḥ śvaḥśvas tena tvaṃ dviṣato jahi ||13||

10,6.14a yam abadhnād bṛhaspatir vātāya maṇim āśave |
10,6.14c tam āpo bibhratīr maṇiṃ sadā dhāvanty akṣitāḥ |
10,6.14e sa ābhyo 'mṛtam id duhe bhūyobhūyaḥ śvaḥśvas tena tvaṃ dviṣato jahi ||14||

10,6.15a yam abadhnād bṛhaspatir vātāya maṇim āśave |
10,6.15c tam rājā varuṇo maṇiṃ praty amuñcata śaṃbhuvam |
10,6.15e so asmai satyam id duhe bhūyobhūyaḥ śvaḥśvas tena tvaṃ dviṣato jahi ||15||

10,6.16a yam abadhnād bṛhaspatir vātāya maṇim āśave |
10,6.16c taṃ devā bibhrato maṇiṃ sarvāṃl lokān yudhājayan |
10,6.16e sa ebhyo jitim id duhe bhūyobhūyaḥ śvaḥśvas tena tvaṃ dviṣato jahi ||16||

10,6.17a yam abadhnād bṛhaspatir vātāya maṇim āśave |
10,6.17c tam imaṃ devatā maṇiṃ praty amuñcanta śambhuvam |
10,6.17e sa ābhyo viśvam id duhe bhūyobhūyaḥ śvaḥśvas tena tvaṃ dviṣato jahi ||17||

10,6.18a ṛtavas tam abadhnatārtavās tam abadhnata |
10,6.18c saṃvatsaras taṃ baddhvā sarvaṃ bhūtaṃ vi rakṣati ||18||

10,6.19a antardeśā abadhnata pradiśas tam abadhnata |
10,6.19c prajāpatisṛṣṭo maṇir dviṣato me 'dharāṃ akaḥ ||19||

10,6.20a atharvāṇo abadhnatātharvaṇā abadhnata |
10,6.20c tair medino aṅgiraso dasyūnāṃ bibhiduḥ puras tena tvam dviṣato jahi ||20|| {19}

10,6.21a taṃ dhātā praty amuñcata sa bhūtaṃ vy akalpayat |
10,6.21c tena tvaṃ dviṣato jahi ||21||

10,6.22a yam abadhnād bṛhaspatir devebhyo asurakṣitim |
10,6.22c sa māyaṃ maṇir āgamad rasena saha varcasā ||22||

10,6.23a yam abadhnād bṛhaspatir devebhyo asurakṣitim |
10,6.23c sa māyaṃ maṇir āgamat saha gobhir ajāvibhir annena prajayā saha ||23||

10,6.24a yam abadhnād bṛhaspatir devebhyo asurakṣitim |
10,6.24c sa māyaṃ maṇir āgamat saha vrīhiyavābhyāṃ mahasā bhūtyā saha ||24||

10,6.25a yam abadhnād bṛhaspatir devebhyo asurakṣitim |
10,6.25c sa māyaṃ maṇir āgaman madhor ghṛtasya dhārayā kīlālena maṇiḥ saha ||25||

10,6.26a yam abadhnād bṛhaspatir devebhyo asurakṣitim |
10,6.26c sa māyaṃ maṇir āgamad ūrjayā payasā saha draviṇena śriyā saha ||26||

10,6.27a yam abadhnād bṛhaspatir devebhyo asurakṣitim |
10,6.27c sa māyaṃ maṇir āgamat tejasā tviṣyā saha yaśasā kīrtyā saha ||27||

10,6.28a yam abadhnād bṛhaspatir devebhyo asurakṣitim |
10,6.28c sa māyaṃ maṇir āgamat sarvābhir bhūtibhiḥ saha ||28||

10,6.29a tam imaṃ devatā maṇiṃ mahyaṃ dadatu puṣṭaye |
10,6.29c abhibhuṃ kṣatravardhanaṃ sapatnadambhanaṃ maṇim ||29||

10,6.30a brahmaṇā tejasā saha prati muñcāmi me śivam |
10,6.30c asapatnaḥ sapatnahā sapatnān me 'dharāṃ akaḥ ||30|| {20}

10,6.31a uttaraṃ dviṣato mām ayaṃ maṇiḥ kṛṇotu devajāḥ |
10,6.31c yasya lokā ime trayaḥ payo dugdham upāsate |
10,6.31e sa māyam adhi rohatu maṇiḥ śraiṣṭhyāya mūrdhataḥ ||31||

10,6.32a yaṃ devāḥ pitaro manuṣyā upajīvanti sarvadā |
10,6.32c sa māyam adhi rohatu maṇiḥ śraiṣṭhyāya mūrdhataḥ ||32||

10,6.33a yathā bījam urvarāyāṃ kṛṣṭe phālena rohati |
10,6.33c evā mayi prajā paśavo 'nnamannaṃ vi rohatu ||33||

10,6.34a yasmai tvā yajñavardhana maṇe pratyamucaṃ śivam |
10,6.34c taṃ tvaṃ śatadakṣiṇa maṇe śraiṣṭhyāya jinvatāt ||34||

10,6.35a etam idhmaṃ samāhitaṃ juṣaṇo agne prati harya homaiḥ |
10,6.35c tasmin vidhema sumatiṃ svasti prajām cakṣuḥ paśūnt samiddhe jātavedasi brahmaṇā ||35|| {21}



1kasminn aṅge tapo asyādhi tiṣṭhati kasminn aṅga ṛtam asyādhy āhitam |
1kva vrataṃ kva śraddhāsya tiṣṭhati kasminn aṅge satyam asya pratiṣṭhitam ||1||

1kasmād aṅgād dīpyate agnir asya kasmād aṅgāt pavate mātariśva |
1kasmād aṅgād vi mimīte 'dhi candramā maha skambhasya mimāno aṅgam ||2||

1kasminn aṅge tiṣṭhati bhūmir asya kasminn aṅge tiṣṭhaty antarikṣam |
1kasminn aṅge tiṣṭhaty āhitā dyauḥ kasminn aṅge tiṣṭhaty uttaraṃ divaḥ ||3||

1kva prepsan dīpyata ūrdhvo agniḥ kva prepsan pavate mātariśvā |
1yatra prepsantīr abhiyanty āvṛtaḥ skambhaṃ taṃ brūhi katamaḥ svid eva saḥ ||4||

1kvārdhamāsāḥ kva yanti māsāḥ saṃvatsareṇa saha saṃvidānāḥ |
1yatra yanty ṛtavo yatrārtavāḥ skambhaṃ taṃ brūhi katamaḥ svid eva saḥ ||5||

1kva prepsantī yuvatī virūpe ahorātre dravataḥ saṃvidāne |
1yatra prepsantīr abhiyanty āpaḥ skambhaṃ taṃ brūhi katamaḥ svid eva saḥ ||6||

1yasmint stabdhvā prajāpatir lokānt sarvāṃ adhārayat |
1skambhaṃ taṃ brūhi katamaḥ svid eva saḥ ||7||

1yat paramam avamam yac ca madhyamaṃ prajāpatiḥ sasṛje viśvarūpam |
1kiyatā skambhaḥ pra viveśa tatra yan na prāviśat kiyat tad babhūva ||8||

1kiyatā skambhaḥ pra viveśa bhūtam kiyad bhaviṣyad anvāśaye 'sya |
1ekaṃ yad aṅgam akṛṇot sahasradhā kiyatā skambhaḥ pra viveśa tatra ||9||

10,7.10a yatra lokāmś ca kośāṃś cāpo brahma janā viduḥ |
10,7.10c asac ca yatra sac cānta skambhaṃ taṃ brūhi katamaḥ svid eva saḥ ||10|| {22}

10,7.11a yatra tapaḥ parākramya vrataṃ dhārayaty uttaram |
10,7.11c ṛtaṃ ca yatra śraddhā cāpo brahma samāhitāḥ skambhaṃ taṃ brūhi katamaḥ svid eva saḥ ||11||

10,7.12a yasmin bhūmir antarikṣaṃ dyaur yasminn adhy āhitā |
10,7.12c yatrāgniś candramāḥ sūryo vātas tiṣṭhanty ārpitāḥ skambhaṃ taṃ brūhi katamaḥ svid eva saḥ ||12||

10,7.13a yasya trayastriṃśad devā aṅge sarve samāhitāḥ |
10,7.13c skambhaṃ taṃ brūhi katamaḥ svid eva saḥ ||13||

10,7.14a yatra ṛṣayaḥ prathamajā ṛcaḥ sāma yajur mahī |
10,7.14c ekarṣir yasminn ārpitaḥ skambhaṃ taṃ brūhi katamaḥ svid eva saḥ ||14||

10,7.15a yatrāmṛtaṃ ca mṛtyuś ca puruṣe 'dhi samāhite |
10,7.15c samudro yasya nāḍyaḥ puruṣe 'dhi samāhitāḥ skambhaṃ taṃ brūhi katamaḥ svid eva saḥ ||15||

10,7.16a yasya catasraḥ pradiśo nāḍyas tiṣṭhanti prathamāḥ |
10,7.16c yajño yatra parākrāntaḥ skambhaṃ taṃ brūhi katamaḥ svid eva saḥ ||16||

10,7.17a ye puruṣe brahma vidus te viduḥ parameṣṭhinam |
10,7.17c yo veda parameṣṭhinaṃ yaś ca veda prajāpatim |
10,7.17e jyeṣṭhaṃ ye brāhmaṇaṃ vidus te skambham anusaṃviduḥ ||17||

10,7.18a yasya śiro vaiśvānaraś cakṣur aṅgiraso 'bhavan |
10,7.18c aṅgāni yasya yātavaḥ skambhaṃ taṃ brūhi katamaḥ svid eva saḥ ||18||

10,7.19a yasya brahma mukham āhur jihvāṃ madhukaśām uta |
10,7.19c virājam ūdho yasyāhuḥ skambhaṃ taṃ brūhi katamaḥ svid eva saḥ ||19||

10,7.20a yasmād ṛco apātakṣan yajur yasmād apākaṣan |
10,7.20c sāmāni yasya lomāny atharvāṅgiraso mukhaṃ skambhaṃ taṃ brūhi katamaḥ svid eva saḥ ||20|| {23}

10,7.21a asaccākhāṃ pratiṣṭhantīṃ paramam iva janā viduḥ |
10,7.21c uto san manyante 'vare ye te śākhām upāsate ||21||

10,7.22a yatrādityāś ca rudrāś ca vasavaś ca samāhitāḥ |
10,7.22c bhūtaṃ ca yatra bhavyaṃ ca sarve lokāḥ pratiṣṭhitāḥ skambhaṃ taṃ brūhi katamaḥ svid eva saḥ ||22||

10,7.23a yasya trayastriṃśad devā nidhiṃ rakṣanti sarvadā |
10,7.23c nidhiṃ tam adya ko veda yaṃ devā abhirakṣatha ||23||

10,7.24a yatra devā brahmavido brahma jyeṣṭham upāsate |
10,7.24c yo vai tān vidyāt pratyakṣaṃ sa brahmā veditā syāt ||24||

10,7.25a bṛhanto nāma te devā ye 'sataḥ pari jajñire |
10,7.25c ekaṃ tad aṅgaṃ skambhasyāsad āhuḥ paro janāḥ ||25||

10,7.26a yatra skambhaḥ prajanayan purāṇaṃ vyavartayat |
10,7.26c ekaṃ tad aṅgaṃ skambhasya purāṇam anusaṃviduḥ ||26||

10,7.27a yasya trayastriṃśad devā aṅge gātrā vibhejire |
10,7.27c tān vai trayastriṃśad devān eke brahamvido viduḥ ||27||

10,7.28a hiraṇyagarbham paramam anatyudyaṃ janā viduḥ |
10,7.28c skambhas tad agre prāsiñcad dhiraṇyaṃ loke antarā ||28||

10,7.29a skambhe lokāḥ skambhe tapaḥ skambhe 'dhy ṛtam āhitam |
10,7.29c skambha tvā veda pratyakṣam indre sarvaṃ samāhitam ||29||

10,7.30a indre lokā indre tapa indre 'dhy ṛtam āhitam |
10,7.30c indraṃ tvā veda pratyakṣaṃ skambhe sarvaṃ pratiṣṭhitam ||30|| {24}

10,7.31a nāma nāmnā johavīti purā sūryāt puroṣasaḥ |
10,7.31c yad ajaḥ prathamaṃ saṃbabhūva sa ha tat svarājyam iyāya yasmān nānyat param asti bhūtam ||31||

10,7.32a yasya bhūmiḥ pramāntarikṣam utodaram |
10,7.32c divaṃ yaś cakre mūrdhānaṃ tasmai jyeṣṭhāya brahmaṇe namaḥ ||32||

10,7.33a yasya sūryaś cakṣuś candramāś ca punarṇavaḥ |
10,7.33c agniṃ yaś cakra āsyaṃ tasmai jyeṣṭhāya brahmaṇe namaḥ ||33||

10,7.34a yasya vātaḥ prāṇāpānau cakṣur aṅgiraso 'bhavan |
10,7.34c diśo yaś cakre prajñānīs tasmai jyeṣṭhāya brahmaṇe namaḥ ||34||
10,7.35a skambho dādhāra dyāvāpṛthivī ubhe ime skambho dādhārorv antarikṣam |
10,7.35c skambho dādhāra pradiśaḥ ṣaḍ urvīḥ skambha idaṃ viśvaṃ bhuvanam ā viveśa ||35||

10,7.36a yaḥ śramāt tapaso jāto lokānt sarvānt samānaśe |
10,7.36c somaṃ yaś cakre kevalaṃ tasmai jyeṣṭhāya brahmaṇe namaḥ ||36||

10,7.37a kathaṃ vāto nelayati kathaṃ na ramate manaḥ |
10,7.37c kim āpaḥ satyaṃ prepsantīr nelayanti kadā cana ||37||

10,7.38a mahad yakṣaṃ bhuvanasya madhye tapasi krāntaṃ salilasya pṛṣṭhe |
10,7.38c tasmin chrayante ya u ke ca devā vṛkṣasya skandhaḥ parita iva śākhāḥ ||38||
10,7.39a yasmai hastābhyāṃ pādābhyāṃ vācā śrotreṇa cakṣuṣā |
10,7.39c yasmai devāḥ sadā baliṃ prayachanti vimite 'mitaṃ skambhaṃ taṃ brūhi katamaḥ svid eva saḥ ||39||

10,7.40a apa tasya hataṃ tamo vyāvṛttaḥ sa pāpmanā |
10,7.40c sarvāṇi tasmin jyotīṃṣi yāni trīṇi prajāpatau ||40||

10,7.41a yo vetasaṃ hiraṇyayaṃ tiṣṭhantaṃ salile veda |
10,7.41c sa vai guhyaḥ prajāpatiḥ ||41||

10,7.42a tantram eke yuvatī virūpe abhyākrāmaṃ vayataḥ ṣaṇmayūkham |
10,7.42c prānyā tantūṃs tirate dhatte anyā nāpa vṛñjāte na gamāto antam ||42||

10,7.43a tayor ahaṃ parinṛtyantyor iva na vi jānāmi yatarā parastāt |
10,7.43c pumān enad vayaty ud gṛṇanti pumān enad vi jabhārādhi nāke ||43||

10,7.44a ime mayūkhā upa tastabhur divaṃ sāmāni cakrus tasarāṇi vātave ||44|| {25}



1yo bhūtaṃ ca bhavyaṃ ca sarvaṃ yaś cādhitiṣṭhati |
1sv aryasya ca kevalaṃ tasmai jyeṣṭhāya brahmaṇe namaḥ ||1||

1skambheneme viṣṭabhite dyauś ca bhūmiś ca tiṣṭhataḥ |
1skambha idaṃ sarvam ātmanvad yat prāṇan nimiṣac ca yat ||2||

1tisro ha prajā atyāyam āyan ny anyā arkam abhito 'viśanta |
1bṛhan ha tasthau rajaso vimāno harito hariṇīr ā viveśa ||3||

1dvādaśa pradhayaś cakram ekaṃ trīṇi nabhyāni ka u tac ciketa |
1tatrāhatās trīṇi śatāni śaṅkavaḥ ṣaṣṭiś ca khīlā avicācalā ye ||4||

1idaṃ savitar vi jānīhi ṣaḍ yamā eka ekajaḥ |
1tasmin hāpitvam ichante ya eṣām eka ekajaḥ ||5||

1āviḥ san nihitaṃ guhā jaran nāma mahat padam |
1tatredaṃ sarvam ārpitam ejat prāṇat pratiṣṭhitam ||6||

1ekacakraṃ vartata ekanemi sahasrākṣaraṃ pra puro ni paścā |
1ardhena viśvaṃ bhuvanaṃ jajāna yad asyārdhaṃ kva tad babhūva ||7||

1pañcavāhī vahatyagram eṣāṃ praṣṭayo yuktā anusaṃvahanti |
1ayātam asya dadṛśe na yātaṃ paraṃ nedīyo 'varaṃ davīyaḥ ||8||

1tiryagbilaś camasa ūrdhvabudhnas tasmin yaśo nihitaṃ viśvarūpam |
1tad āsata ṛṣayaḥ sapta sākaṃ ye asya gopā mahato babhūvuḥ ||9||

10,8.10a yā purastād yujyate yā ca paścād yā viśvato yujyate yā ca sarvataḥ |
10,8.10c yayā yajñaḥ prāṅ tāyate tāṃ tvā pṛchāmi katamā sā ṛcām ||10|| {26}

10,8.11a yad ejati patati yac ca tiṣṭhati prāṇad aprāṇan nimiṣac ca yad bhuvat |
10,8.11c tad dādhāra pṛthivīṃ viśvarūpaṃ tat saṃbhūya bhavaty ekam eva ||11||

10,8.12a anantaṃ vitataṃ purutrānantam antavac cā samante |
10,8.12c te nākapālaś carati vicinvan vidvān bhūtam uta bhavyam asya ||12||

10,8.13a prajāpatiś carati garbhe antar adṛśyamāno bahudhā vi jāyate |
10,8.13c ardhena viśvaṃ bhuvanaṃ jajāna yad asyārdhaṃ katamaḥ sa ketuḥ ||13||

10,8.14a ūrdhvaṃ bharantam udakaṃ kumbhenevodahāryam |
10,8.14c paśyanti sarve cakṣuṣā na sarve manasā viduḥ ||14||

10,8.15a dūre pūrṇena vasati dūra ūnena hīyate |
10,8.15c mahad yakṣaṃ bhuvanasya madhye tasmai baliṃ rāṣṭrabhṛto bharanti ||15||

10,8.16a yataḥ sūryaḥ udety astaṃ yatra ca gachati |
10,8.16c tad eva manye 'haṃ jyeṣṭhaṃ tad u nāty eti kiṃ cana ||16||

10,8.17a ye arvāṅ madhya uta vā purāṇaṃ vedaṃ vidvāṃsam abhito vadanti |
10,8.17c ādityam eva te pari vadanti sarve agniṃ dvitīyaṃ trivṛtaṃ ca haṃsam ||17||

10,8.18a sahasrāhṇyaṃ viyatāv asya pakṣau harer haṃsasya patataḥ svargam |
10,8.18c sa devānt sarvān urasy upadadya saṃpaśyan yāti bhuvanāni viśvā ||18||

10,8.19a satyenordhvas tapati brahmaṇārvāṅ vi paśyati |
10,8.19c prāṇena tiryaṅ prāṇati yasmin jyeṣṭham adhi śritam ||19||

10,8.20a yo vai te vidyād araṇī yābhyāṃ nirmathyate vasu |
10,8.20c sa vidvān jyeṣṭhaṃ manyeta sa vidyād brāhmaṇaṃ mahat ||20|| {27}

10,8.21a apād agre sam abhavat so agre svar ābharat |
10,8.21c catuṣpād bhūtvā bhogyaḥ sarvam ādatta bhojanam ||21||

10,8.22a bhogyo bhavad atho annam adad bahu |
10,8.22c yo devam uttarāvantam upāsātai sanātanam ||22||

10,8.23a sanātanam enam āhur utādya syāt punarṇavaḥ |
10,8.23c ahorātre pra jāyete anyo anyasya rūpayoḥ ||23||

10,8.24a śataṃ sahasram ayutaṃ nyarbudam asaṃkhyeyaṃ svam asmin niviṣṭam |
10,8.24c tad asya ghnanty abhipaśyata eva tasmād devo rocat eṣa etat ||24||

10,8.25a bālād ekam aṇīyaskam utaikaṃ neva dṛśyate |
10,8.25c tataḥ pariṣvajīyasī devatā sā mama priyā ||25||

10,8.26a iyaṃ kalyāṇy ajarā martyasyāmṛtā gṛhe |
10,8.26c yasmai kṛtā śaye sa yaś cakāra jajāra saḥ ||26||

10,8.27a tvaṃ strī tvaṃ pumān asi tvaṃ kumāra uta vā kumārī||
10,8.27b tvaṃ jīrṇo daṇḍena vañcasi tvaṃ jāto bhavasi viśvatomukhaḥ ||27||

10,8.28a utaiṣāṃ pitota vā putra eṣām utaiṣāṃ jyeṣṭha uta vā kaniṣṭhaḥ |
10,8.28c eko ha devo manasi praviṣṭaḥ prathamo jātaḥ sa u garbhe antaḥ ||28||

10,8.29a pūrṇāt pūrṇam ud acati pūrṇaṃ pūrṇena sicyate |
10,8.29c uto tad adya vidyāma yatas tat pariṣicyate ||29||

10,8.30a eṣā sanatnī sanam eva jātaiṣā purāṇī pari sarvaṃ babhūva |
10,8.30c mahī devy uṣaso vibhātī saikenaikena miṣatā vi caṣṭe ||30|| {28}

10,8.31a avir vai nāma devatartenāste parīvṛtā |
10,8.31c tasyā rūpeṇeme vṛkṣā haritā haritasrajaḥ ||31||

10,8.32a anti santaṃ na jahāty anti santaṃ na paśyati |
10,8.32c devasya paśya kāvyaṃ na mamāra na jīryati ||32||

10,8.33a apūrveṇeṣitā vācas tā vadanti yathāyatham |
10,8.33c vadantīr yatra gachanti tad āhur brāhmaṇaṃ mahat ||33||

10,8.34a yatra devāś ca manuṣyāś cārā nābhāv iva śritāḥ |
10,8.34c apāṃ tvā puṣpaṃ pṛchāmi yatra tan māyayā hitam ||34||

10,8.35a yebhir vāta iṣitaḥ pravāti ye dadante pañca diśaḥ sadhrīcīḥ |
10,8.35c ya āhutim atyamanyanta devā apāṃ netāraḥ katame ta āsan ||35||

10,8.36a imām eṣāṃ pṛthivīṃ vasta eko 'ntarikṣaṃ pary eko babhūva |
10,8.36c divam eṣāṃ dadate yo vidhartā viśvā āśāḥ prati rakṣanty eke ||36||

10,8.37a yo vidyāt sūtraṃ vitataṃ yasminn otāḥ prajā imāḥ |
10,8.37c sūtraṃ sūtrasya yo vidyād sa vidyād brāhmaṇaṃ mahat ||37||

10,8.38a vedāhaṃ sūtraṃ vitataṃ yasminn otāḥ prajā imāḥ |
10,8.38c sūtraṃ sūtrasyāhaṃ vedātho yad brāhmaṇaṃ mahad ||38||

10,8.39a yad antarā dyāvāpṛthivī agnir ait pradahan viśvadāvyaḥ |
10,8.39c yatrātiṣṭhann ekapatnīḥ parastāt kvevāsīn mātariśvā tadānīm ||39||

10,8.40a apsv āsīn mātariśvā praviṣṭaḥ praviṣṭā devāḥ salilāny āsan||
10,8.40b bṛhan ha tasthau rajaso vimānaḥ pavamāno harita ā viveśa ||40||

10,8.41a uttareṇeva gayatrīm amṛte 'dhi vi cakrame |
10,8.41c sāmnā ye sāma saṃvidur ajas tad dadṛśe kva ||41||

10,8.42a niveśanaḥ saṃgamano vasūnāṃ deva iva savitā satyadharmā |
10,8.42c indro na tasthau samare dhanānām ||42||

10,8.43a puṇḍarīkaṃ navadvāraṃ tribhir guṇebhir āvṛtam |
10,8.43c tasmin yad yakṣam ātmanvat tad vai brahmavido viduḥ ||43||

10,8.44a akāmo dhīro amṛtaḥ svayaṃbhū rasena tṛpto na kutaś canonaḥ |
10,8.44c tam eva vidvān na bibhāya mṛtyor ātmānaṃ dhīram ajaraṃ yuvānam ||44|| {29}



1aghāyatām api nahyā mukhāni sapatneṣu vajram arpayaitam |
1indreṇa dattā prathamā śataudanā bhrātṛvyaghnī yajamānasya gātuḥ ||1||

1vediṣ ṭe carma bhavatu barhir lomāni yāni te |
1eṣā tvā raśanāgrabhīd grāvā tvaiṣo 'dhi nṛtyatu ||2||

1bālās te prokṣaṇīḥ santu jīhvā saṃ mārṣṭu aghnye |
1śuddhā tvaṃ yajñiyā bhūtvā divaṃ prehi śataudane ||3||

1yaḥ śataudanāṃ pacati kāmapreṇa sa kalpate |
1prītā hy asya ṛtvijaḥ sarve yanti yathāyatham ||4||

1sa svargam ā rohati yatrādas tridivaṃ divaḥ |
1apūpanābhiṃ kṛtvā yo dadāti śataudanām ||5||
1sa tāṃl lokānt sam āpnoti ye divyā ye ca pārthivāḥ |
1hiraṇyajyotiṣaṃ kṛtvā yo dadāti śataudanām ||6||

1ye te devi śamitāraḥ paktāro ye ca te janāḥ |
1te tvā sarve gopsyanti maibhyo bhaiṣīḥ śataudane ||7||

1vasavas tvā dakṣiṇata uttarān marutas tvā |
1ādityāḥ paścād gopsyanti sāgniṣṭomam ati drava ||8||

1devāḥ pitaro manuṣyā gandharvāpsarasaś ca ye |
1te tvā sarve gopsyanti sātirātram ati drava ||9||

10,9.10a antarikṣaṃ divaṃ bhūmim ādityān maruto diśaḥ |
10,9.10c lokānt sa sarvān āpnoti yo dadāti śataudanām ||10|| {30}

10,9.11a ghṛtaṃ prokṣantī subhagā devī devān gamiṣyati |
10,9.11c paktāram aghnye mā hiṃsīr divaṃ prehi śataudane ||11||

10,9.12a ye devā diviṣado antarikṣasadaś ca ye ye ceme bhūmyām adhi |
10,9.12c tebhyas tvaṃ dhukṣva sarvadā kṣīraṃ sarpir atho madhu ||12||

10,9.13a yat te śiro yat te mukhaṃ yau karṇau ye ca te hanū |
10,9.13c āmikṣāṃ duhratāṃ dātre kṣīraṃ sarpir atho madhu ||13||

10,9.14a yau ta oṣṭhau ye nāsike ye śṛṅge ye ca te 'kṣiṇī |
10,9.14c āmikṣāṃ duhratāṃ dātre kṣīraṃ sarpir atho madhu ||14||

10,9.15a yat te klomā yad dhṛdayaṃ purītat sahakaṇṭhikā |
10,9.15c āmikṣāṃ duhratāṃ dātre kṣīraṃ sarpir atho madhu ||15||

10,9.16a yat te yakṛd ye matasne yad āntram yāś ca te gudāḥ |
10,9.16c āmikṣāṃ duhratāṃ dātre kṣīraṃ sarpir atho madhu ||16||

10,9.17a yas te plāśir yo vaniṣṭhur yau kukṣī yac ca carma te |
10,9.17c āmikṣāṃ duhratāṃ dātre kṣīraṃ sarpir atho madhu ||17||

10,9.18a yat te majjā yad asthi yan maṃsaṃ yac ca lohitam |
10,9.18c āmikṣāṃ duhratāṃ dātre kṣīraṃ sarpir atho madhu ||18||

10,9.19a yau te bāhū ye doṣaṇī yāv aṃsau yā ca te kakut |
10,9.19c āmikṣāṃ duhratāṃ dātre kṣīraṃ sarpir atho madhu ||19||

10,9.20a yās te grīvā ye skandhā yāḥ pṛṣṭīr yāś ca parśavaḥ |
10,9.20c āmikṣāṃ duhratāṃ dātre kṣīraṃ sarpir atho madhu ||20|| {31}

10,9.21a yau ta urū aṣṭhīvantau ye śroṇī yā ca te bhasat |
10,9.21c āmikṣāṃ duhratāṃ dātre kṣīraṃ sarpir atho madhu ||21||

10,9.22a yat te puchaṃ ye te bālā yad ūdho ye ca te stanāḥ |
10,9.22c āmikṣāṃ duhratāṃ dātre kṣīraṃ sarpir atho madhu ||22||

10,9.23a yās te jaṅghāḥ yāḥ kuṣṭhikā ṛcharā ye ca te śaphāḥ |
10,9.23c āmikṣāṃ duhratāṃ dātre kṣīraṃ sarpir atho madhu ||23||

10,9.24a yat te carma śataudane yāni lomāny aghnye |
10,9.24c āmikṣāṃ duhratāṃ dātre kṣīraṃ sarpir atho madhu ||24||

10,9.25a kroḍau te stāṃ purodāśāv ājyenābhighāritau |
10,9.25c tau pakṣau devi kṛtvā sā paktāraṃ divaṃ vaha ||25||

10,9.26a ulūkhale musale yaś ca carmaṇi yo vā śūrpe taṇḍulaḥ kaṇaḥ |
10,9.26c yaṃ vā vāto mātariśvā pavamāno mamāthāgniṣ ṭad dhotā suhutaṃ kṛṇotu ||26||

10,9.27a apo devīr madhumatīr ghṛtaścuto brahmaṇāṃ hasteṣu prapṛthak sādayāmi |
10,9.27c yatkāma idam abhiṣiñcāmi vo 'haṃ tan me sarvaṃ saṃ padyatāṃ vayaṃ syāma patayo rayīṇām ||27|| {32}



1namas te jāyamānāyai jātāyā uta te namaḥ |
1bālebhyaḥ śaphebhyo rūpāyāghnye te namaḥ ||1||

1yo vidyāt sapta pravataḥ sapta vidyāt parāvataḥ |
1śiro yajñasya yo vidyāt sa vaśāṃ prati gṛhṇīyāt ||2||

1vedāhaṃ sapta pravataḥ sapta veda parāvataḥ |
1śiro yajñasyāhaṃ veda somaṃ cāsyāṃ vicakṣaṇam ||3||

1yayā dyaur yayā pṛthivī yayāpo gupitā imāḥ |
1vaśāṃ sahasradhārāṃ brahmaṇāchāvadāmasi ||4||

1śataṃ kaṃsāḥ śataṃ dogdhāraḥ śataṃ goptāro adhi pṛṣṭhe asyāḥ |
1ye devās tasyāṃ prāṇanti te vaśāṃ vidur ekadhā ||5||

1yajñapadīrākṣīrā svadhāprāṇā mahīlukā |
1vaśā parjanyapatnī devāṃ apy eti brahmaṇā ||6||

1anu tvāgniḥ prāviśad anu somo vaśe tvā |
1ūdhas te bhadre parjanyo vidyutas te stanā vaśe ||7||

1apas tvaṃ dhukṣe prathamā urvarā aparā vaśe |
1tṛtīyaṃ rāṣṭraṃ dhukṣe 'nnaṃ kṣīraṃ vaśe tvam ||8||

1yad ādityair hūyamānopātiṣṭha ṛtavari |
1indraḥ sahasraṃ pātrānt somaṃ tvāpāyayad vaśe ||9||

10,10.10a yad anūcīndram air āt tvā ṛṣabho 'hvayat |
10,10.10c tasmāt te vṛtrahā payaḥ kṣīraṃ kruddho 'harad vaśe ||10|| {33}

10,10.11a yat te kruddho dhanapatir ā kṣīram aharad vaśe |
10,10.11c idaṃ tad adya nākas triṣu pātreṣu rakṣati ||11||

10,10.12a triṣu pātreṣu taṃ somam ā devy aharad vaśā |
10,10.12c atharvā yatra dīkṣito barhiṣy āsta hiraṇyaye ||12||

10,10.13a saṃ hi somenāgata sam u sarveṇa padvatā |
10,10.13c vaśā samudram adhy aṣṭhad gandharvaiḥ kalibhiḥ saha ||13||

10,10.14a saṃ hi vātenāgata sam u sarvaiḥ patatribhiḥ |
10,10.14c vaśā samudre prānṛtyad ṛcaḥ sāmāni bibhratī ||14||

10,10.15a saṃ hi sūryeṇāgata sam u sarveṇa cakṣuṣā |
10,10.15c vaśā samudram aty akhyad bhadrā jyotīṃṣi bibhratī ||15||

10,10.16a abhīvṛtā hiraṇyena yad atiṣṭha ṛtāvari |
10,10.16c aśvaḥ samudro bhūtvādhy askandad vaśe tvā ||16||

10,10.17a tad bhadrāḥ sam agachanta vaśā deṣṭry atho svadhā |
10,10.17c atharvā yatra dīkṣito barhiṣy āsta hiraṇyaye ||17||

10,10.18a vaśā mātā rājanyasya vaśā mātā svadhe tava |
10,10.18c vaśāyā yajña āyudhaṃ tataś cittam ajāyata ||18||

10,10.19a ūrdhvo bindur ud acarad brahmaṇaḥ kakudād adhi |
10,10.19c tatas tvaṃ jajñiṣe vaśe tato hotājāyata ||19||

10,10.20a āsnas te gāthā abhavann uṣṇihābhyo balaṃ vaśe |
10,10.20c pājasyāj jajñe yajña stanebhyo raśmayas tava ||20|| {34}

10,10.21a īrmābhyām ayanaṃ jātaṃ sakthibhyāṃ ca vaśe tava |
10,10.21c āntrebhyo jajñire atrā udarād adhi vīrudhaḥ ||21||

10,10.22a yad udaraṃ varuṇasyānuprāviśathā vaśe |
10,10.22c tatas tvā brahmod ahvayat sa hi netram avet tava ||22||

10,10.23a sarve garbhād avepanta jāyamānād asūsvaḥ |
10,10.23c sasūva hi tām āhu vaśeti brahmabhiḥ kḷptaḥ sa hy asyā bandhuḥ ||23||

10,10.24a yudha ekaḥ saṃ sṛjati yo asyā eka id vaśī |
10,10.24c tarāṃsi yajñā abhavan tarasāṃ cakṣur abhavad vaśā ||24||

10,10.25a vaśā yajñaṃ praty agṛhṇād vaśā sūryam adhārayat |
10,10.25c vaśāyām antar aviśad odano brahmaṇā saha ||25||

10,10.26a vaśām evāmṛtam āhur vaśāṃ mṛtyum upāsate |
10,10.26c vaśedaṃ sarvam abhavad devā manuṣyā asurāḥ pitara ṛṣayaḥ ||26||

10,10.27a ya evaṃ vidyāt sa vaśāṃ prati gṛhṇīyāt |
10,10.27c tathā hi yajñaḥ sarvapād duhe dātre 'napasphuran ||27||

10,10.28a tisro jihvā varuṇasyāntar dīdyaty āsani |
10,10.28c tāsāṃ yā madhye rājati sā vaśā duṣpratigrahā ||28||

10,10.29a caturdhā reto abhavad vaśāyāḥ |
10,10.29c āpas turīyam amṛtaṃ turīyaṃ yajñas turīyaṃ paśavas turīyam ||29||

10,10.30a vaśā dyaur vaśā pṛthivī vaśā viṣṇuḥ prajāpatiḥ |
10,10.30c vaśāyā dugdham apibant sādhyā vasavaś ca ye ||30||

10,10.31a vaśāyā dugdhaṃ pītvā sādhyā vasavaś ca ye |
10,10.31c te vai bradhnasya viṣṭapi payo asyā upāsate ||31||

10,10.32a somam enām eke duhre ghṛtam eka upāsate |
10,10.32c ya evaṃ viduṣe vaśāṃ dadus te gatās tridivaṃ divaḥ ||32||

10,10.33a brāhmaṇebhyo vaśāṃ dattvā sarvāṃl lokānt sam aśnute |
10,10.33c ṛtaṃ hy asyām ārpitam api brahmātho tapaḥ ||33||

10,10.34a vaśāṃ devā upa jīvanti vaśāṃ manuṣyā uta |
10,10.34c vaśedaṃ sarvam abhavad yāvat sūryo vipaśyati ||34|| {35}




1agne jāyasvāditir nāthiteyaṃ brahmaudanaṃ pacati putrakāmā |
1saptaṛṣayo bhūtakṛtas te tvā manthantu prajayā saheha ||1||

1kṛṇuta dhūmaṃ vṛṣaṇaḥ sakhāyo 'droghāvitā vācam acha |
1ayam agniḥ pṛtanāṣāṭ suvīro yena devā asahanta dasyūn ||2||

1agne 'janiṣṭhā mahate vīryāya brahmaudanāya paktave jātavedaḥ |
1saptaṛṣayo bhūtakṛtas te tvājījanann asyai rayiṃ sarvavīraṃ ni yacha ||3||

1samiddho agne samidhā sam idhyasva vidvān devān yajñiyāṃ eha vakṣaḥ |
1tebhyo haviḥ śrapayaṃ jātaveda uttamaṃ nākam adhi rohayemam ||4||

1tredhā bhāgo nihito yaḥ purā vo devānāṃ pitṝṇāṃ martyānām |
1aṃśāṃ jānīdhvaṃ vi bhajāmi tān vo yo devānāṃ sa imāṃ pārayāti ||5||

1agne sahasvān abhibhūr abhīd asi nīco ny ubja dviṣataḥ sapatnān |
1iyaṃ mātrā mīyamānā mitā ca sajātāṃs te balihṛtaḥ kṛṇotu ||6||

1sākaṃ sajātaiḥ payasā sahaidhy ud ubjaināṃ mahate vīryāya |
1ūrdhvo nākasyādhi roha viṣṭapaṃ svargo loka iti yaṃ vadanti ||7||

1iyaṃ mahī prati gṛhṇātu carma pṛthivī devī sumanasyamānā |
1atha gachema sukṛtasya lokam ||8||

1etau grāvāṇau sayujā yuṅdhi carmaṇi nirbindhy aṃśūn yajamānāya sādhu |
1avaghnatī ni jahi ya imāṃ pṛtanyava ūrdhvaṃ prajām udbharanty ud ūha ||9||

11,1.10a gṛhāṇa grāvāṇau sakṛtau vīra hasta ā te devā yajñiyā yajñam aguḥ |
11,1.10c trayo varā yatamāṃs tvaṃ vṛṇīṣe tās te samṛddhīr iha rādhayāmi ||10|| {1}

11,1.11a iyaṃ te dhītir idam u te janitraṃ gṛhṇātu tvām aditiḥ śūraputrā |
11,1.11c parā punīhi ya imāṃ pṛtanyavo 'syai rayiṃ sarvavīraṃ ni yacha ||11||

11,1.12a upaśvase druvaye sīdatā yūyaṃ vi vicyadhvaṃ yajñiyāsas tuṣaiḥ |
11,1.12c śriyā samānān ati sarvānt syāmādhaspadaṃ dviṣatas pādayāmi ||12||

11,1.13a parehi nāri punar ehi kṣipram apāṃ tvā goṣṭho adhy arukṣad bharāya |
11,1.13c tāsāṃ gṛhṇītād yatamā yajñiyā asan vibhājya dhīrītarā jahītāt ||13||

11,1.14a emā agur yoṣitaḥ śumbhamānā ut tiṣṭha nāri tavasaṃ rabhasva |
11,1.14c supatnī patyā prajayā prajāvaty ā tvāgan yajñaḥ prati kumbhaṃ gṛbhāya ||14||

11,1.15a ūrjo bhāgo nihito yaḥ purā va ṛṣipraśiṣṭāpa ā bharaitāḥ |
11,1.15c ayaṃ yajño gātuvin nāthavit prajāvid ugraḥ paśuvid vīravid vo astu ||15||

11,1.16a agne carur yajñiyas tvādhy arukṣac chucis tapiṣṭhas tapasā tapainam |
11,1.16c ārṣeyā daivā abhisaṃgatya bhāgam imaṃ tapiṣṭhā ṛtubhis tapantu ||16||

11,1.17a śuddhāḥ pūtā yoṣito yajñiyā imā āpaś carum ava sarpantu śubhrāḥ |
11,1.17c aduḥ prajāṃ bahulāṃ paśūn naḥ paktaudanasya sukṛtām etu lokam ||17||

11,1.18a brahmaṇā śuddhā uta pūtā ghṛtena somasyāṃśavas taṇḍulā yajñiyā ime |
11,1.18c apaḥ pra viśata prati gṛhṇātu vaś carur imaṃ paktvā sukṛtām eta lokam ||18||

11,1.19a uruḥ prathasva mahatā mahimnā sahasrapṛṣṭhaḥ sukṛtasya loke |
11,1.19c pitāmahāḥ pitaraḥ prajopajāhaṃ paktā pañcadaśas te asmi ||19||

11,1.20a sahasrapṛṣṭhaḥ śatadhāro akṣito brahmaudano devayānaḥ svargaḥ |
11,1.20c amūṃs ta ā dadhāmi prajayā reṣayainān balihārāya mṛḍatān mahyam eva ||20|| {2}

11,1.21a udehi vediṃ prajayā vardhayaināṃ nudasva rakṣaḥ prataraṃ dhehy enām |
11,1.21c śriyā samānān ati sarvānt syāmādhaspadaṃ dviṣatas pādayāmi ||21||

11,1.22a abhyāvartasva paśubhiḥ sahaināṃ pratyaṅṅ enāṃ devatābhiḥ sahaidhi |
11,1.22c mā tvā prāpac chapatho mābhicāraḥ sve kṣetre anamīvā vi rāja ||22||

11,1.23a ṛtena taṣṭā manasā hitaiṣā brahmaudanasya vihitā vedir agre |
11,1.23c aṃsadhrīṃ śuddhām upa dhehi nāri tatraudanaṃ sādaya daivānām ||23||

11,1.24a aditer hastāṃ srucam etāṃ dvitīyāṃ saptaṛṣayo bhūtakṛto yām akṛṇvan |
11,1.24c sā gātrāṇi viduṣy odanasya darvir vedyām adhy enaṃ cinotu ||24||

11,1.25a śṛtaṃ tvā havyam upa sīdantu daivā niḥsṛpyāgneḥ punar enān pra sīda |
11,1.25c somena pūto jaṭhare sīda brahmaṇām ārṣeyās te mā riṣan prāśitāraḥ ||25||

11,1.26a soma rājant saṃjñānam ā vapaibhyaḥ subrāhmaṇā yatame tvopasīdān |
11,1.26c ṛṣīn ārṣeyāṃs tapaso 'dhi jātān brahmaudane suhavā johavīmi ||26||

11,1.27a śuddhāḥ pūtā yoṣito yajñiyā imā brahmaṇāṃ hasteṣu prapṛthak sādayāmi |
11,1.27c yatkāma idam abhiṣiñcāmi vo 'ham indro marutvānt sa dadād idaṃ me ||27||

11,1.28a idaṃ me jyotir amṛtaṃ hiraṇyaṃ pakvaṃ kṣetrāt kāmadughā ma eṣā |
11,1.28c idaṃ dhanaṃ ni dadhe brāhmaṇeṣu kṛṇve panthāṃ pitṛṣu yaḥ svargaḥ ||28||

11,1.29a agnau tuṣān ā vapa jātavedasi paraḥ kambūkāṃ apa mṛḍḍhi dūram |
11,1.29c etaṃ śuśruma gṛharājasya bhāgam atho vidma nirṛter bhāgadheyam ||29||

11,1.30a śrāmyataḥ pacato viddhi sunvataḥ panthāṃ svargam adhi rohayainam |
11,1.30c yena rohāt param āpadya yad vaya uttamaṃ nākaṃ paramaṃ vyoma ||30|| {3}

11,1.31a babhrer adhvaryo mukham etad vi mṛḍḍhy ājyāya lokaṃ kṛṇuhi pravidvān |
11,1.31c ghṛtena gātrānu sarvā vi mṛḍḍhi kṛṇve panthāṃ pitṛṣu yaḥ svargaḥ ||31||

11,1.32a babhre rakṣaḥ samadam ā vapaibhyo 'brāhmaṇā yatame tvopasīdān |
11,1.32c purīṣiṇaḥ prathamānāḥ purastād ārṣeyās te mā riṣan prāśitāraḥ ||32||

11,1.33a ārṣeyeṣu ni dadha odana tvā nānārṣeyāṇām apy asty atra |
11,1.33c agnir me goptā marutaś ca sarve viśve devā abhi rakṣantu pakvam ||33||

11,1.34a yajñaṃ duhānaṃ sadam it prapīnaṃ pumāṃsaṃ dhenuṃ sadanaṃ rayīṇām |
11,1.34c prajāmṛtatvam uta dīrgham āyū rāyaś ca poṣair upa tvā sadema ||34||

11,1.35a vṛṣabho 'si svarga ṛṣīn ārṣeyān gacha |
11,1.35c sukṛtāṃ loke sīda tatra nau saṃskṛtam ||35||

11,1.36a samācinuṣvānusaṃprayāhy agne pathaḥ kalpaya devayānān |
11,1.36c etaiḥ sukṛtair anu gachema yajñaṃ nāke tiṣṭhantam adhi saptaraśmau ||36||

11,1.37a yena devā jyotiṣā dyām udāyan brahmaudanaṃ paktvā sukṛtasya lokam |
11,1.37c tena geṣma sukṛtasya lokaṃ svar ārohanto abhi nākam uttamam ||37|| {4}



1bhavāśarvau mṛḍataṃ mābhi yātaṃ bhūtapatī paśupatī namo vām |
1pratihitām āyatāṃ mā vi srāṣṭaṃ mā no hiṃsiṣṭaṃ dvipado mā catuṣpadaḥ ||1||

1śune kroṣṭre mā śarīrāṇi kartam aliklavebhyo gṛdhrebhyo ye ca kṛṣṇā aviṣyavaḥ |
1makṣikās te paśupate vayāṃsi te vighase mā vidanta ||2||

1krandāya te prāṇāya yāś ca te bhava ropayaḥ |
1namas te rudra kṛṇmaḥ sahasrākṣāyāmartya ||3||

1purastāt te namaḥ kṛṇma uttarād adharād uta |
1abhīvargād divas pary antarikṣāya te namaḥ ||4||

1mukhāya te paśupate yāni cakṣūṃṣi te bhava |
1tvace rūpāya saṃdṛśe pratīcīnāya te namaḥ ||5||

1aṅgebhyas ta udarāya jihvāyā āsyāya te |
1dadbhyo gandhāya te namaḥ ||6||

1astrā nīlaśikhaṇḍena sahasrākṣeṇa vājinā |
1rudreṇārdhakaghātinā tena mā sam arāmahi ||7||

1sa no bhavaḥ pari vṛṇaktu viśvata āpa ivāgniḥ pari vṛṇaktu no bhavaḥ |
1mā no 'bhi māṃsta namo astv asmai ||8||

1catur namo aṣṭakṛtvo bhavāya daśa kṛtvaḥ paśupate namas te |
1taveme pañca paśavo vibhaktā gāvo aśvāḥ puruṣā ajāvayaḥ ||9||

11,2.10a tava catasraḥ pradiśas tava dyaus tava pṛthivī tavedam ugrorv antarikṣam |
11,2.10c tavedaṃ sarvam ātmanvad yat prāṇat pṛthivīm anu ||10|| {5}

11,2.11a uruḥ kośo vasudhānas tavāyaṃ yasminn imā viśvā bhuvanāny antaḥ |
11,2.11c sa no mṛḍa paśupate namas te paraḥ kroṣṭāro abhibhāḥ śvānaḥ paro yantv agharudo vikeśyaḥ ||11||

11,2.12a dhanur bibharṣi haritaṃ hiraṇyayaṃ sahasraghniṃ śatavadhaṃ śikhaṇḍin |
11,2.12c rudrasyeṣuś carati devahetis tasyai namo yatamasyāṃ diśītaḥ ||12||

11,2.13a yo 'bhiyāto nilayate tvāṃ rudra nicikīrṣati |
11,2.13c paścād anuprayuṅkṣe taṃ viddhasya padanīr iva ||13||

11,2.14a bhavārudrau sayujā saṃvidānāv ubhāv ugrau carato vīryāya |
11,2.14c tābhyāṃ namo yatamasyāṃ diśītaḥ ||14||

11,2.15a namas te astv āyate namo astu parāyate |
11,2.15c namas te rudra tiṣṭhata āsīnāyota te namaḥ ||15||

11,2.16a namaḥ sāyaṃ namaḥ prātar namo rātryā namo divā |
11,2.16c bhavāya ca śarvāya cobhābhyām akaraṃ namaḥ ||16||

11,2.17a sahasrākṣam atipaśyaṃ purastād rudram asyantaṃ bahudhā vipaścitam |
11,2.17c mopārāma jihvayeyamānam ||17||

11,2.18a śyāvāśvaṃ kṛṣṇam asitaṃ mṛṇantaṃ bhīmaṃ rathaṃ keśinaḥ pādayantam |
11,2.18c pūrve pratīmo namo astv asmai ||18||

11,2.19a mā no 'bhi srā matyaṃ devahetiṃ mā naḥ krudhaḥ paśupate namas te |
11,2.19c anyatrāsmad divyāṃ śākhāṃ vi dhūnu ||19||

11,2.20a mā no hiṃsīr adhi no brūhi pari ṇo vṛṅdhi mā krudhaḥ |
11,2.20c mā tvayā sam arāmahi ||20|| {6}

11,2.21a mā no goṣu puruṣeṣu mā gṛdho no ajāviṣu |
11,2.21c anyatrogra vi vartaya piyārūṇāṃ prajāṃ jahi ||21||

11,2.22a yasya takmā kāsikā hetir ekam aśvasyeva vṛṣaṇaḥ kranda eti |
11,2.22c abhipūrvaṃ nirṇayate namo astv asmai ||22||

11,2.23a yo 'ntarikṣe tiṣṭhati viṣṭabhito 'yajvanaḥ pramṛṇan devapīyūn |
11,2.23c tasmai namo daśabhiḥ śakvarībhiḥ ||23||

11,2.24a tubhyam āraṇyāḥ paśavo mṛgā vane hitā haṃsāḥ suparṇāḥ śakunā vayāṃsi |
11,2.24c tava yakṣaṃ paśupate apsv antas tubhyaṃ kṣaranti divyā āpo vṛdhe ||24||

11,2.25a śiṃśumārā ajagarāḥ purīkayā jaṣā matsyā rajasā yebhyo asyasi |
11,2.25c na te dūraṃ na pariṣṭhāsti te bhava sadyaḥ sarvāṃ pari paśyasi bhūmiṃ pūrvasmād dhaṃsy uttarasmint samudre ||25||

11,2.26a mā no rudra takmanā mā viṣeṇa mā naḥ saṃ srā divyenāgninā |
11,2.26c anyatrāsmad vidyutaṃ pātayaitām ||26||

11,2.27a bhavo divo bhava īśe pṛthivyā bhava ā papra urv antarikṣam |
11,2.27c tasyai namo yatamasyāṃ diśītaḥ ||27||

11,2.28a bhava rājan yajamānāya mṛḍa paśūnāṃ hi paśupatir babhūtha |
11,2.28c yaḥ śraddadhāti santi devā iti catuṣpade dvipade 'sya mṛḍa ||28||

11,2.29a mā no mahāntam uta mā no arbhakaṃ mā no vahantam uta mā no vakṣyataḥ |
11,2.29c mā no hiṃsīḥ pitaraṃ mātaraṃ ca svāṃ tanvaṃ rudra mā rīriṣo naḥ ||29||

11,2.30a rudrasyailabakārebhyo 'saṃsūktagilebhyaḥ |
11,2.30c idaṃ mahāsyebhyaḥ śvabhyo akaraṃ namaḥ ||30||

11,2.31a namas te ghoṣiṇībhyo namas te keśinībhyaḥ |
11,2.31c namo namaskṛtābhyo namaḥ saṃbhuñjatībhyaḥ |
11,2.31e namas te deva senābhyaḥ svasti no abhayaṃ ca naḥ ||31|| {7}


1tasyaudanasya bṛhaspatiḥ śiro brahma mukham ||1||

1dyāvāpṛthivī śrotre sūryācandramasāv akṣiṇī saptaṛṣayaḥ prāṇāpānāḥ ||2||

1cakṣur musalaṃ kāma ulūkhalam ||3||

1ditiḥ śūrpam aditiḥ śūrpagrāhī vāto 'pāvinak ||4||

1aśvāḥ kaṇā gāvas taṇḍulā maśakās tuṣāḥ ||5||

1kabru phalīkaraṇāḥ śaro 'bhram ||6||

1śyāmam ayo 'sya māṃsāni lohitam asya lohitam ||7||

1trapu bhasma haritaṃ varṇaḥ puṣkaram asya gandhaḥ ||8||

1khalaḥ pātraṃ sphyāv aṃsāv īṣe anūkye ||9||

11,3.10a āntrāṇi jatravo gudā varatrāḥ ||10||

11,3.11a iyam eva pṛthivī kumbhī bhavati rādhyamānasyaudanasya dyaur apidhānam ||11||

11,3.12a sītāḥ parśavaḥ sikatā ūbadhyam ||12||

11,3.13a ṛtaṃ hastāvanejanaṃ kulyopasecanam ||13||

11,3.14a ṛcā kumbhy adhihitārtvijyena preṣitā ||14||

11,3.15a brahmaṇā parigṛhītā sāmnā paryūḍhā ||15||

11,3.16a bṛhad āyavanaṃ rathantaraṃ darviḥ ||16||

11,3.17a ṛtavaḥ paktāra ārtavāḥ sam indhate ||17||

11,3.18a caruṃ pañcabilam ukhaṃ gharmo 'bhīndhe ||18|| [note CORRIGENDA ed. ŚPP]
11,3.19a odanena yajñavataḥ sarve lokāḥ samāpyāḥ ||19||

11,3.20a yasmint samudro dyaur bhūmis trayo 'varaparaṃ śritāḥ ||20||

11,3.21a yasya devā akalpantocchiṣṭe ṣaḍ aśītayaḥ ||21||

11,3.22a taṃ tvaudanasya pṛchāmi yo asya mahimā mahān ||22||

11,3.23a sa ya odanasya mahimānaṃ vidyāt ||23||

11,3.24a nālpa iti brūyān nānupasecana iti nedaṃ ca kiṃ ceti ||24||

11,3.25a yāvad dātābhimanasyeta tan nāti vadet ||25||

11,3.26a brahmavādino vadanti parāñcam odanaṃ prāśī3ḥ pratyañcā3m iti ||26||

11,3.27a tvam odanaṃ prāśī3s tvām odanā3 iti ||27||

11,3.28a parāñcaṃ cainaṃ prāśīḥ prāṇās tvā hāsyantīty enam āha ||28||

11,3.29a pratyañcaṃ cainaṃ prāśīr apānās tvā hāsyantīty enam āha ||29||

11,3.30a naivāham odanaṃ na mām odanaḥ ||30||

11,3.31a odana evaudanaṃ prāśīt ||31|| {8}



11,3.32[4.1]a tataś cainam anyena śīrṣṇā prāśīr yena caitaṃ pūrva ṛṣayaḥ prāśnan |
11,3.32[4.1]b jyeṣṭhatas te prajā mariṣyatīty enam āha |
11,3.32[4.1]c taṃ vā ahaṃ nārvāñcaṃ na parāñcaṃ na pratyañcam |
11,3.32[4.1]d bṛhaspatinā śīrṣṇā |
11,3.32[4.1]e tenainaṃ prāśiṣaṃ tenainam ajīgamam |
11,3.32[4.1]f eṣa vā odanaḥ sarvāṅgaḥ sarvaparuḥ sarvatanūḥ |
11,3.32[4.1]g sarvāṅga eva sarvaparuḥ sarvatanūḥ saṃ bhavati ya evaṃ veda ||32|| [1]

11,3.33[4.2]a tataś cainam anyābhyāṃ śrotrābhyāṃ prāśīr yābhyāṃ caitaṃ pūrva ṛṣayaḥ prāśnan |
11,3.33[4.2]b badhiro bhaviṣyasīty enam āha |
11,3.33[4.2]c taṃ vā ahaṃ nārvāñcaṃ na parāñcaṃ na pratyañcam |
11,3.33[4.2]d dyāvāpṛthivībhyāṃ śrotrābhyām |
11,3.33[4.2]e tābhyām enaṃ prāśiṣaṃ tābhyām enam ajīgamam |
11,3.33[4.2]f eṣa vā odanaḥ sarvāṅgaḥ sarvaparuḥ sarvatanūḥ |
11,3.33[4.2]g sarvāṅga eva sarvaparuḥ sarvatanūḥ saṃ bhavati ya evaṃ veda ||33|| [2]

11,3.34[4.3]a tataś cainam anyābhyām akṣībhyāṃ prāśīr yābhyāṃ caitaṃ pūrva ṛṣayaḥ prāśnan |
11,3.34[4.3]b andho bhaviṣyasīty enam āha |
11,3.34[4.3]c taṃ vā ahaṃ nārvāñcaṃ na parāñcaṃ na pratyañcam |
11,3.34[4.3]d sūryācandramasābhyām akṣībhyām |
11,3.34[4.3]e tābhyām enaṃ prāśiṣaṃ tābhyām enam ajīgamam |
11,3.34[4.3]f eṣa vā odanaḥ sarvāṅgaḥ sarvaparuḥ sarvatanūḥ |
11,3.34[4.3]g sarvāṅga eva sarvaparuḥ sarvatanūḥ saṃ bhavati ya evaṃ veda ||34|| [3]

11,3.35[4.4]a tataś cainam anyena mukhena prāśīr yena caitaṃ pūrva ṛṣayaḥ prāśnan |
11,3.35[4.4]b mukhatas te prajā mariṣyatīty enam āha |
11,3.35[4.4]c taṃ vā ahaṃ nārvāñcaṃ na parāñcaṃ na pratyañcam |
11,3.35[4.4]d brahmaṇā mukhena |
11,3.35[4.4]e tenainaṃ prāśiṣaṃ tenainam ajīgamam |
11,3.35[4.4]f eṣa vā odanaḥ sarvāṅgaḥ sarvaparuḥ sarvatanūḥ |
11,3.35[4.4]g sarvāṅga eva sarvaparuḥ sarvatanūḥ saṃ bhavati ya evaṃ veda ||35|| [4]

11,3.36[4.5]a tataś cainam anyayā jihvayā prāśīr yayā caitaṃ pūrva ṛṣayaḥ prāśnan |
11,3.36[4.5]b jihvā te mariṣyatīty enam āha |
11,3.36[4.5]c taṃ vā ahaṃ nārvāñcaṃ na parāñcaṃ na pratyañcam |
11,3.36[4.5]d agner jihvayā |
11,3.36[4.5]e tayainaṃ prāśiṣaṃ tayainam ajīgamam |
11,3.36[4.5]f eṣa vā odanaḥ sarvāṅgaḥ sarvaparuḥ sarvatanūḥ |
11,3.36[4.5]g sarvāṅga eva sarvaparuḥ sarvatanūḥ saṃ bhavati ya evaṃ veda ||36|| [5]

11,3.37[4.6]a tataś cainam anyair dantaiḥ prāśīr yaiś caitaṃ pūrva ṛṣayaḥ prāśnan |
11,3.37[4.6]b dantās te śatsyantīty enam āha |
11,3.37[4.6]c taṃ vā ahaṃ nārvāñcaṃ na parāñcaṃ na pratyañcam |
11,3.37[4.6]d ṛtubhir dantaiḥ |
11,3.37[4.6]e tair enaṃ prāśiṣaṃ tair enam ajīgamam |
11,3.37[4.6]f eṣa vā odanaḥ sarvāṅgaḥ sarvaparuḥ sarvatanūḥ |
11,3.37[4.6]g sarvāṅga eva sarvaparuḥ sarvatanūḥ saṃ bhavati ya evaṃ veda ||37|| [6]

11,3.38[4.7]a tataś cainam anyaiḥ prāṇāpānaiḥ prāśīr yaiś caitaṃ pūrva ṛṣayaḥ prāśnan |
11,3.38[4.7]b prāṇāpānās tvā hāsyantīty enam āha |
11,3.38[4.7]c taṃ vā ahaṃ nārvāñcaṃ na parāñcaṃ na pratyañcam |
11,3.38[4.7]d saptaṛṣibhiḥ prāṇāpānaiḥ |
11,3.38[4.7]e tair enaṃ prāśiṣaṃ tair enam ajīgamam |
11,3.38[4.7]f eṣa vā odanaḥ sarvāṅgaḥ sarvaparuḥ sarvatanūḥ |
11,3.38[4.7]g sarvāṅga eva sarvaparuḥ sarvatanūḥ saṃ bhavati ya evaṃ veda ||38|| [7]

11,3.39[4.8]a tataś cainam anyena vyacasā prāśīr yena caitaṃ pūrva ṛṣayaḥ prāśnan |
11,3.39[4.8]b rājayakṣmas tvā haniṣyatīty enam āha |
11,3.39[4.8]c taṃ vā ahaṃ nārvāñcaṃ na parāñcaṃ na pratyañcam |
11,3.39[4.8]d antarikṣeṇa vyacasā |
11,3.39[4.8]e tenainaṃ prāśiṣaṃ tenainam ajīgamam |
11,3.39[4.8]f eṣa vā odanaḥ sarvāṅgaḥ sarvaparuḥ sarvatanūḥ |
11,3.39[4.8]g sarvāṅga eva sarvaparuḥ sarvatanūḥ saṃ bhavati ya evaṃ veda ||39|| [8]

11,3.40[4.9]a tataś cainam anyena pṛṣṭhena prāśīr yena caitaṃ pūrva ṛṣayaḥ prāśnan |
11,3.40[4.9]b vidyut tvā haniṣyatīty enam āha |
11,3.40[4.9]c taṃ vā ahaṃ nārvāñcaṃ na parāñcaṃ na pratyañcam |
11,3.40[4.9]d divā pṛṣṭhena |
11,3.40[4.9]e tenainaṃ prāśiṣaṃ tenainam ajīgamam |
11,3.40[4.9]f eṣa vā odanaḥ sarvāṅgaḥ sarvaparuḥ sarvatanūḥ |
11,3.40[4.9]g sarvāṅga eva sarvaparuḥ sarvatanūḥ saṃ bhavati ya evaṃ veda ||40|| [9]

11,3.41[4.10]a tataś cainam anyenorasā prāśīr yena caitaṃ pūrva ṛṣayaḥ prāśnan |
11,3.41[4.10]b kṛṣyā na rātsyasīty enam āha |
11,3.41[4.10]c taṃ vā ahaṃ nārvāñcaṃ na parāñcaṃ na pratyañcam |
11,3.41[4.10]d pṛthivyorasā |
11,3.41[4.10]e tenainaṃ prāśiṣaṃ tenainam ajīgamam |
11,3.41[4.10]f eṣa vā odanaḥ sarvāṅgaḥ sarvaparuḥ sarvatanūḥ |
11,3.41[4.10]g sarvāṅga eva sarvaparuḥ sarvatanūḥ saṃ bhavati ya evaṃ veda ||41|| [10]

11,3.42[4.11]a tataś cainam anyenodareṇa prāśīr yena caitaṃ pūrva ṛṣayaḥ prāśnan |
11,3.42[4.11]b udaradāras tvā haniṣyatīty enam āha |
11,3.42[4.11]c taṃ vā ahaṃ nārvāñcaṃ na parāñcaṃ na pratyañcam |
11,3.42[4.11]d satyenodareṇa |
11,3.42[4.11]e tenainaṃ prāśiṣaṃ tenainam ajīgamam |
11,3.42[4.11]f eṣa vā odanaḥ sarvāṅgaḥ sarvaparuḥ sarvatanūḥ |
11,3.42[4.11]g sarvāṅga eva sarvaparuḥ sarvatanūḥ saṃ bhavati ya evaṃ veda ||42|| [11]

11,3.43[4.12]a tataś cainam anyena vastinā prāśīr yena caitaṃ pūrva ṛṣayaḥ prāśnan |
11,3.43[4.12]b apsu mariṣyasīty enam āha |
11,3.43[4.12]c taṃ vā ahaṃ nārvāñcaṃ na parāñcaṃ na pratyañcam |
11,3.43[4.12]d samudreṇa vastinā |
11,3.43[4.12]e tenainaṃ prāśiṣaṃ tenainam ajīgamam |
11,3.43[4.12]f eṣa vā odanaḥ sarvāṅgaḥ sarvaparuḥ sarvatanūḥ |
11,3.43[4.12]g sarvāṅga eva sarvaparuḥ sarvatanūḥ saṃ bhavati ya evaṃ veda ||43|| [12]

11,3.44[4.13]a tataś cainam anyābhyām ūrubhyāṃ prāśīr yābhyāṃ caitaṃ pūrva ṛṣayaḥ prāśnan |
11,3.44[4.13]b ūrū te mariṣyata ity enam āha |
11,3.44[4.13]c taṃ vā ahaṃ nārvāñcaṃ na parāñcaṃ na pratyañcam |
11,3.44[4.13]d mitrāvaruṇayor ūrubhyām |
11,3.44[4.13]e tābhyām enaṃ prāśiṣaṃ tābhyām enam ajīgamam |
11,3.44[4.13]f eṣa vā odanaḥ sarvāṅgaḥ sarvaparuḥ sarvatanūḥ |
11,3.44[4.13]g sarvāṅga eva sarvaparuḥ sarvatanūḥ saṃ bhavati ya evaṃ veda ||44|| [13]

11,3.45[4.14]a tataś cainam anyābhyām aṣṭhīvadbhyāṃ prāśīr yābhyāṃ caitaṃ pūrva ṛṣayaḥ prāśnan |
11,3.45[4.14]b srāmo bhaviṣyasīty enam āha |
11,3.45[4.14]c taṃ vā ahaṃ nārvāñcaṃ na parāñcaṃ na pratyañcam |
11,3.45[4.14]d tvaṣṭur aṣṭhīvadbhyām |
11,3.45[4.14]e tābhyām enaṃ prāśiṣaṃ tābhyām enam ajīgamam |
11,3.45[4.14]f eṣa vā odanaḥ sarvāṅgaḥ sarvaparuḥ sarvatanūḥ |
11,3.45[4.14]g sarvāṅga eva sarvaparuḥ sarvatanūḥ saṃ bhavati ya evaṃ veda ||45|| [14]

11,3.46[4.15]a tataś cainam anyābhyāṃ pādābhyāṃ prāśīr yābhyāṃ caitaṃ pūrva ṛṣayaḥ prāśnan |
11,3.46[4.15]b bahucārī bhaviṣyasīty enam āha |
11,3.46[4.15]c taṃ vā ahaṃ nārvāñcaṃ na parāñcaṃ na pratyañcam |
11,3.46[4.15]d aśvinoḥ pādābhyām |
11,3.46[4.15]e tābhyām enaṃ prāśiṣaṃ tābhyām enam ajīgamam |
11,3.46[4.15]f eṣa vā odanaḥ sarvāṅgaḥ sarvaparuḥ sarvatanūḥ |
11,3.46[4.15]g sarvāṅga eva sarvaparuḥ sarvatanūḥ saṃ bhavati ya evaṃ veda ||46|| [15]

11,3.47[4.16]a tataś cainam anyābhyāṃ prapadābhyāṃ prāśīr yābhyāṃ caitaṃ pūrva ṛṣayaḥ prāśnan |
11,3.47[4.16]b sarpas tvā haniṣyatīty enam āha |
11,3.47[4.16]c taṃ vā ahaṃ nārvāñcaṃ na parāñcaṃ na pratyañcam |
11,3.47[4.16]d savituḥ prapadābhyām |
11,3.47[4.16]e tābhyām enaṃ prāśiṣaṃ tābhyām enam ajīgamam |
11,3.47[4.16]f eṣa vā odanaḥ sarvāṅgaḥ sarvaparuḥ sarvatanūḥ |
11,3.47[4.16]g sarvāṅga eva sarvaparuḥ sarvatanūḥ saṃ bhavati ya evaṃ veda ||47|| [16]

11,3.48[4.17]a tataś cainam anyābhyāṃ hastābhyāṃ prāśīr yābhyāṃ caitaṃ pūrva ṛṣayaḥ prāśnan |
11,3.48[4.17]b brāhmaṇaṃ haniṣyasīty enam āha |
11,3.48[4.17]c taṃ vā ahaṃ nārvāñcaṃ na parāñcaṃ na pratyañcam |
11,3.48[4.17]d ṛtasya hastābhyām |
11,3.48[4.17]e tābhyām enaṃ prāśiṣaṃ tābhyām enam ajīgamam |
11,3.48[4.17]f eṣa vā odanaḥ sarvāṅgaḥ sarvaparuḥ sarvatanūḥ |
11,3.48[4.17]g sarvāṅga eva sarvaparuḥ sarvatanūḥ saṃ bhavati ya evaṃ veda ||48|| [17]

11,3.49[4.18]a tataś cainam anyayā pratiṣṭhayā prāśīr yayā caitaṃ pūrva ṛṣayaḥ prāśnan |
11,3.49[4.18]b apratiṣṭhāno 'nāyatano mariṣyasīty enam āha |
11,3.49[4.18]c taṃ vā ahaṃ nārvāñcaṃ na parāñcaṃ na pratyañcam |
11,3.49[4.18]d satye pratiṣṭhāya |
11,3.49[4.18]e tayainaṃ prāśiṣaṃ tayainam ajīgamam |
11,3.49[4.18]f eṣa vā odanaḥ sarvāṅgaḥ sarvaparuḥ sarvatanūḥ |
11,3.49[4.18]g sarvāṅga eva sarvaparuḥ sarvatanūḥ saṃ bhavati ya evaṃ veda ||49|| [18] {9}



11,3.50[5.1]a etad vai bradhnasya viṣṭapaṃ yad odanaḥ ||50|| [1]

11,3.51[5.2]a bradhnaloko bhavati bradhnasya viṣṭapi śrayate ya evaṃ veda ||51|| [2]

11,3.52[5.3]a etasmād vā odanāt trayastriṃśataṃ lokān nir amimīta prajāpatiḥ ||52|| [3]

11,3.53[5.4]a teṣāṃ prajñānāya yajñam asṛjata ||53|| [4]

11,3.54[5.5]a sa ya evaṃ viduṣa upadraṣṭā bhavati prāṇaṃ ruṇaddhi ||54|| [5]

11,3.55[5.6]a na ca prāṇaṃ ruṇaddhi sarvajyāniṃ jīyate ||55|| [6]

11,3.56[5.7]a na ca sarvajyāniṃ jīyate purainaṃ jarasaḥ prāṇo jahāti ||56|| [7] {10}



11,4[6].1a prāṇāya namo yasya sarvam idaṃ vaśe |
11,4[6].1c yo bhūtaḥ sarvasyeśvaro yasmint sarvaṃ pratiṣṭhitam ||1||

11,4[6].2a namas te prāṇa krandāya namas te stanayitnave |
11,4[6].2c namas te prāṇa vidyute namas te prāṇa varṣate ||2||

11,4[6].3a yat prāṇa stanayitnunābhikrandaty oṣadhīḥ |
11,4[6].3c pra vīyante garbhān dadhate 'tho bahvīr vi jāyante ||3||

11,4[6].4a yat prāṇa ṛtāv āgate 'bhikrandaty oṣadhīḥ |
11,4[6].4c sarvaṃ tadā pra modate yat kiṃ ca bhūmyām adhi ||4||
11,4[6].5a yadā prāṇo abhyavarṣīd varṣeṇa pṛthivīṃ mahīm |
11,4[6].5c paśavas tat pra modante maho vai no bhaviṣyati ||5||

11,4[6].6a abhivṛṣṭā oṣadhayaḥ prāṇena sam avādiran |
11,4[6].6c āyur vai naḥ prātītaraḥ sarvā naḥ surabhīr akaḥ ||6||

11,4[6].7a namas te astv āyate namo astu parāyate |
11,4[6].7c namas te prāṇa tiṣṭhata āsīnāyota te namaḥ ||7||

11,4[6].8a namas te prāṇa prāṇate namo astv apānate |
11,4[6].8c parācīnāya te namaḥ pratīcīnāya te namaḥ sarvasmai ta idaṃ namaḥ ||8||

11,4[6].9a yā te prāṇa priyā tanūr yo te prāṇa preyasī |
11,4[6].9c atho yad bheṣajaṃ tava tasya no dhehi jīvase ||9||
11,4[6].10a prāṇaḥ prajā anu vaste pitā putram iva priyam |
11,4[6].10c prāṇo ha sarvasyeśvaro yac ca prāṇati yac ca na ||10|| {11}

11,4[6].11a prāṇo mṛtyuḥ prāṇas takmā prāṇaṃ devā upāsate |
11,4[6].11c prāṇo ha satyavādinam uttame loka ā dadhat ||11||

11,4[6].12a prāṇo virāṭ prāṇo deṣṭrī prāṇaṃ sarva upāsate |
11,4[6].12c prāṇo ha sūryaś candramāḥ prāṇam āhuḥ prajāpatim ||12||

11,4[6].13a prāṇāpānau vrīhiyavāv anaḍvān prāṇa ucyate |
11,4[6].13c yave ha prāṇa āhito 'pāno vrīhir ucyate ||13||

11,4[6].14a apānati prāṇati puruṣo garbhe antarā |
11,4[6].14c yadā tvaṃ prāṇa jinvasy atha sa jāyate punaḥ ||14||

11,4[6].15a prāṇam āhur mātariśvānaṃ vāto ha prāṇa ucyate |
11,4[6].15c prāṇe ha bhūtaṃ bhavyaṃ ca prāṇe sarvaṃ pratiṣṭhitam ||15||

11,4[6].16a ātharvaṇīr āṅgirasīr daivīr manuṣyajā uta |
11,4[6].16c oṣadhayaḥ pra jāyante yadā tvaṃ prāṇa jinvasi ||16||

11,4[6].17a yadā prāṇo abhyavarṣīd varṣeṇa pṛthivīṃ mahīm |
11,4[6].17c oṣadhayaḥ pra jāyante 'tho yāḥ kāś ca vīrudhaḥ ||17||

11,4[6].18a yas te prāṇedaṃ veda yasmiṃś cāsi pratiṣṭhitaḥ |
11,4[6].18c sarve tasmai baliṃ harān amuṣmiṃl loka uttame ||18||

11,4[6].19a yathā prāṇa balihṛtas tubhyaṃ sarvāḥ prajā imāḥ |
11,4[6].19c evā tasmai baliṃ harān yas tvā śṛṇavat suśravaḥ ||19||

11,4[6].20a antar garbhaś carati devatāsv ābhūto bhūtaḥ sa u jāyate punaḥ |
11,4[6].20c sa bhūto bhavyaṃ bhaviṣyat pitā putraṃ pra viveśā śacībhiḥ ||20|| {12}

11,4[6].21a ekaṃ pādaṃ not khidati salilād dhaṃsa uccaran |
11,4[6].21c yad aṅga sa tam utkhiden naivādya na śvaḥ syāt |
11,4[6].21e na rātrī nāhaḥ syān na vy uchet kadā cana ||21||

11,4[6].22a aṣṭācakraṃ vartata ekanemi sahasrākṣaraṃ pra puro ni paścā |
11,4[6].22c ardhena viśvaṃ bhuvanaṃ jajāna yad asyārdhaṃ katamaḥ sa ketuḥ ||22||

11,4[6].23a yo asya viśvajanmana īśe viśvasya ceṣṭataḥ |
11,4[6].23c anyeṣu kṣipradhanvane tasmai prāṇa namo 'stu te ||23||

11,4[6].24a yo asya sarvajanmana īśe sarvasya ceṣṭataḥ |
11,4[6].24c atandro brahmaṇā dhīraḥ prāṇo mānu tiṣṭhatu ||24||

11,4[6].25a ūrdhvaḥ supteṣu jāgāra nanu tiryaṅ ni padyate |
11,4[6].25c na suptam asya supteṣv anu śuśrāva kaś cana ||25||

11,4[6].26a prāṇa mā mat paryāvṛto na mad anyo bhaviṣyasi |
11,4[6].26c apāṃ garbham iva jīvase prāṇa badhnāmi tvā mayi ||26|| {13}



11,5[7].1a brahmacārīṣṇaṃś carati rodasī ubhe tasmin devāḥ saṃmanaso bhavanti |
11,5[7].1c sa dādhāra pṛthivīṃ divaṃ ca sa ācāryaṃ tapasā piparti ||1||

11,5[7].2a brahmacāriṇaṃ pitaro devajanāḥ pṛthag devā anusaṃyanti sarve |
11,5[7].2c gandharvā enam anv āyan trayastriṃśat triśatāḥ ṣaṭsahasrāḥ sarvānt sa devāṃs tapasā piparti ||2||

11,5[7].3a ācārya upanayamāno brahmacāriṇaṃ kṛṇute garbham antaḥ |
11,5[7].3c taṃ rātrīs tisra udare bibharti taṃ jātaṃ draṣṭum abhisaṃyanti devāḥ ||3||

11,5[7].4a iyaṃ samit pṛthivī dyaur dvitīyotāntarikṣaṃ samidhā pṛṇāti |
11,5[7].4c brahmacārī samidhā mekhalayā śrameṇa lokāṃs tapasā piparti ||4||

11,5[7].5a pūrvo jāto brahmaṇo brahmacārī gharmaṃ vasānas tapasod atiṣṭhat |
11,5[7].5c tasmāj jātaṃ brāhmaṇaṃ brahma jyeṣṭhaṃ devāś ca sarve amṛtena sākam ||5||

11,5[7].6a brahmacāry eti samidhā samiddhaḥ kārṣṇaṃ vasāno dīkṣito dīrghaśmaśruḥ |
11,5[7].6c sa sadya eti pūrvasmād uttaraṃ samudraṃ lokānt saṃgṛbhya muhur ācarikrat ||6||

11,5[7].7a brahmacārī janayan brahmāpo lokaṃ prajāpatiṃ parameṣṭhinaṃ virājam |
11,5[7].7c garbho bhūtvāmṛtasya yonāv indro ha bhūtvāsurāṃs tatarha ||7||

11,5[7].8a ācāryas tatakṣa nabhasī ubhe ime urvī gambhīre pṛthivīṃ divaṃ ca |
11,5[7].8c te rakṣati tapasā brahmacārī tasmin devāḥ saṃmanaso bhavanti ||8||

11,5[7].9a imāṃ bhūmiṃ pṛthivīṃ brahmacārī bhikṣām ā jabhāra prathamo divaṃ ca |
11,5[7].9c te kṛtvā samidhāv upāste tayor ārpitā bhuvanāni viśvā ||9||

11,5[7].10a arvāg anyaḥ paro anyo divas pṛṣṭhād guhā nidhī nihitau brāhmaṇasya |
11,5[7].10c tau rakṣati tapasā brahmacārī tat kevalaṃ kṛṇute brahma vidvān ||10|| {14}

11,5[7].11a arvāg anya ito anyaḥ pṛthivyā agnī sameto nabhasī antareme |
11,5[7].11c tayoḥ śrayante raśmayo 'dhi dṛḍhās tān ā tiṣṭhati tapasā brahmacārī ||11||

11,5[7].12a abhikrandan stanayann aruṇaḥ śitiṅgo bṛhac chepo 'nu bhūmau jabhāra |
11,5[7].12c brahmacārī siñcati sānau retaḥ pṛthivyāṃ tena jīvanti pradiśaś catasraḥ ||12||

11,5[7].13a agnau sūrye candramasi mātariśvan brahmacāry apsu samidham ā dadhāti |
11,5[7].13c tāsām arcīṃṣi pṛthag abhre caranti tāsām ājyaṃ puruṣo varṣam āpaḥ ||13||

11,5[7].14a ācāryo mṛtyur varuṇaḥ soma oṣadhayaḥ payaḥ |
11,5[7].14c jīmūtā āsant satvānas tair idaṃ svar ābhṛtam ||14||

11,5[7].15a amā ghṛtaṃ kṛṇute kevalam ācāryo bhūtvā varuṇaḥ |
11,5[7].15c yadyad aichat prajāpatau tad brahmacārī prāyachat svān mitro adhy ātmanaḥ ||15||

11,5[7].16a ācāryo brahmacārī brahmacārī prajāpatiḥ |
11,5[7].16c prajāpatir vi rājati virāḍ indro 'bhavad vaśī ||16||

11,5[7].17a brahmacaryeṇa tapasā rājā rāṣṭraṃ vi rakṣati |
11,5[7].17c ācāryo brahmacaryeṇa brahmacāriṇam ichate ||17||

11,5[7].18a brahmacaryeṇa kanyā yuvānaṃ vindate patim |
11,5[7].18c anaḍvān brahmacaryeṇāśvo ghāsaṃ jigīṣati ||18||

11,5[7].19a brahmacaryeṇa tapasā devā mṛtyum apāghnata |
11,5[7].19c indro ha brahmacaryeṇa devebhyaḥ svar ābharat ||19||

11,5[7].20a oṣadhayo bhūtabhavyam ahorātre vanaspatiḥ |
11,5[7].20c saṃvatsaraḥ saha ṛtubhis te jātā brahmacāriṇaḥ ||20|| {15}

11,5[7].21a pārthivā divyāḥ paśava āraṇyā grāmyāś ca ye |
11,5[7].21c apakṣāḥ pakṣiṇaś ca ye te jātā brahmacāriṇaḥ ||21||

11,5[7].22a pṛthak sarve prājāpatyāḥ prāṇān ātmasu bibhrati |
11,5[7].22c tānt sarvān brahma rakṣati brahmacāriṇy ābhṛtam ||22||

11,5[7].23a devānām etat pariṣūtam anabhyārūḍhaṃ carati rocamānam |
11,5[7].23c tasmāj jātaṃ brāhmaṇaṃ brahma jyeṣṭhaṃ devāś ca sarve amṛtena sākam ||23||

11,5[7].24a brahmacārī brahma bhrājad bibharti tasmin devā adhi viśve samotāḥ |
11,5[7].24c prāṇāpānau janayann ād vyānaṃ vācaṃ mano hṛdayaṃ brahma medhām ||24||

11,5[7].25a cakṣuḥ śrotraṃ yaśo asmāsu dhehy annaṃ reto lohitam udaram ||25||

11,5[7].26a tāni kalpan brahmacārī salilasya pṛṣṭhe tapo 'tiṣṭhat tapyamānaḥ samudre |
11,5[7].26c sa snāto babhruḥ piṅgalaḥ pṛthivyāṃ bahu rocate ||26|| {16}



11,6[8].1a agniṃ brūmo vanaspatīn oṣadhīr uta vīrudhaḥ |
11,6[8].1c indraṃ bṛhaspatiṃ sūryaṃ te no muñcantv aṃhasaḥ ||1||

11,6[8].2a brūmo rājānaṃ varuṇaṃ mitraṃ viṣṇum atho bhagam |
11,6[8].2c aṃśaṃ vivasvantaṃ brūmas te no muñcantv aṃhasaḥ ||2||

11,6[8].3a brūmo devaṃ savitāraṃ dhātāram uta pūṣaṇam |
11,6[8].3c tvaṣṭāram agriyaṃ brūmas te no muñcantv aṃhasaḥ ||3||

11,6[8].4a gandharvāpsaraso brūmo aśvinā brahmaṇaspatim |
11,6[8].4c aryamā nāma yo devas te no muñcantv aṃhasaḥ ||4||

11,6[8].5a ahorātre idaṃ brūmaḥ sūryācandramasāv ubhā |
11,6[8].5c viśvān ādityān brūmas te no muñcantv aṃhasaḥ ||5||

11,6[8].6a vātaṃ brūmaḥ parjanyam antarikṣam atho diśaḥ |
11,6[8].6c āśāś ca sarvā brūmas te no muñcantv aṃhasaḥ ||6||

11,6[8].7a muñcantu mā śapathyād ahorātre atho uṣāḥ |
11,6[8].7c somo mā devo muñcatu yam āhuś candramā iti ||7||

11,6[8].8a pārthivā divyāḥ paśava āraṇyā uta ye mṛgāḥ |
11,6[8].8c śakuntān pakṣiṇo brūmas te no muñcantv aṃhasaḥ ||8||

11,6[8].9a bhavāśarvāv idaṃ brūmo rudraṃ paśupatiś ca yaḥ |
11,6[8].9c iṣūr yā eṣāṃ saṃvidma tā naḥ santu sadā śivāḥ ||9||

11,6[8].10a divaṃ brūmo nakṣatrāṇi bhūmiṃ yakṣāṇi parvatān |
11,6[8].10c samudrā nadyo veśantās te no muñcantv aṃhasaḥ ||10|| {17}

11,6[8].11a saptaṛṣīn vā idaṃ brūmo 'po devīḥ prajāpatim |
11,6[8].11c pitṝn yamaśreṣṭhān brūmas te no muñcantv aṃhasaḥ |11||

11,6[8].12a ye devā diviṣado antarikṣasadaś ca ye |
11,6[8].12c pṛthivyāṃ śakrā ye śritās te no muñcantv aṃhasaḥ ||12||

11,6[8].13a ādityā rudrā vasavo divi devā atharvāṇaḥ |
11,6[8].13c aṅgiraso manīṣiṇas te no muñcantv aṃhasaḥ ||13||

11,6[8].14a yajñaṃ brūmo yajamānam ṛcaḥ sāmāni bheṣajā |
11,6[8].14c yajūṃṣi hotrā brūmas te no muñcantv aṃhasaḥ ||14||

11,6[8].15a pañca rājyāni vīrudhāṃ somaśreṣṭhāni brūmaḥ |
11,6[8].15c darbho bhaṅgo yavaḥ sahas te no muñcantv aṃhasaḥ ||15||

11,6[8].16a arāyān brūmo rakṣāṃsi sarpān puṇyajanān pitṝn |
11,6[8].16c mṛtyūn ekaśataṃ brūmas te no muñcantv aṃhasaḥ ||16||

11,6[8].17a ṛtūn brūma ṛtupatīn ārtavān uta hāyanān |
11,6[8].17c samāḥ saṃvatsarān māsāṃs te no muñcantv aṃhasaḥ ||17||

11,6[8].18a eta devā dakṣiṇataḥ paścāt prāñca udeta |
11,6[8].18c purastād uttarāc chakrā viśve devāḥ sametya te no muñcantv aṃhasaḥ ||18||

11,6[8].19a viśvān devān idaṃ brūmaḥ satyasandhān ṛtāvṛdhaḥ |
11,6[8].19c viśvābhiḥ patnībhiḥ saha te no muñcantv aṃhasaḥ ||19||

11,6[8].20a sarvān devān idaṃ brūmaḥ satyasandhān ṛtāvṛdhaḥ |
11,6[8].20c sarvābhiḥ patnībhiḥ saha te no muñcantv aṃhasaḥ ||20||

11,6[8].21a bhūtaṃ brūmo bhūtapatiṃ bhūtānām uta yo vaśī |
11,6[8].21c bhūtāni sarvā saṃgatya te no muñcantv aṃhasaḥ ||21||

11,6[8].22a yā devīḥ pañca pradiśo ye devā dvādaśa ṛtavaḥ |
11,6[8].22c saṃvatsarasya ye daṃṣṭrās te naḥ santu sadā śivāḥ ||22||

11,6[8].23a yan mātalī rathakrītam amṛtaṃ veda bheṣajam |
11,6[8].23c tad indro apsu prāveśayat tad āpo datta bheṣajam ||23|| {18}



11,7[9].1a ucchiṣṭe nāma rūpaṃ cocchiṣṭe loka āhitaḥ |
11,7[9].1c ucchiṣṭa indraś cāgniś ca viśvam antaḥ samāhitam ||1||

11,7[9].2a ucchiṣṭe dyāvāpṛthivī viśvaṃ bhūtaṃ samāhitam |
11,7[9].2c āpaḥ samudra ucchiṣṭe candramā vāta āhitaḥ ||2||

11,7[9].3a sann ucchiṣṭe asaṃś cobhau mṛtyur vājaḥ prajāpatiḥ |
11,7[9].3c laukyā ucchiṣṭa āyattā vraś ca draś cāpi śrīr mayi ||3||

11,7[9].4a dṛḍho dṛṃha sthiro nyo brahma viśvasṛjo daśa |
11,7[9].4c nābhim iva sarvataś cakram ucchiṣṭe devatāḥ śritāḥ ||4||

11,7[9].5a ṛk sāma yajur ucchiṣṭa udgīthaḥ prastutaṃ stutam |
11,7[9].5c hiṅkāra ucchiṣṭe svaraḥ sāmno meḍiś ca tan mayi ||5||

11,7[9].6a aindrāgnaṃ pāvamānaṃ mahānāmnīr mahāvratam |
11,7[9].6c ucchiṣṭe yajñasyāṅgāny antar garbha iva mātari ||6||

11,7[9].7a rājasūyaṃ vājapeyam agniṣṭomaṣ tad adhvaraḥ |
11,7[9].7c arkāśvamedhāv ucchiṣṭe jīvabarhir madintamaḥ ||7||

11,7[9].8a agnyādheyam atho dīkṣā kāmapraś chandasā saha |
11,7[9].8c utsannā yajñāḥ satrāṇy ucchiṣṭe 'dhi samāhitāḥ ||8||

11,7[9].9a agnihotraṃ ca śraddhā ca vaṣaṭkāro vrataṃ tapaḥ |
11,7[9].9c dakṣiṇeṣṭaṃ pūrtaṃ cocchiṣṭe 'dhi samāhitāḥ ||9||

11,7[9].10a ekarātro dvirātraḥ sadyaḥkrīḥ prakrīr ukthyaḥ |
11,7[9].10c otaṃ nihitam ucchiṣṭe yajñasyāṇūni vidyayā ||10|| {19}

11,7[9].11a catūrātraḥ pañcarātraḥ ṣaḍrātraś cobhayaḥ saha |
11,7[9].11c ṣoḍaśī saptarātraś cocchiṣṭāj jajñire sarve ye yajñā amṛte hitāḥ ||11||

11,7[9].12a pratīhāro nidhanaṃ viśvajic cābhijic ca yaḥ |
11,7[9].12c sāhnātirātrāv ucchiṣṭe dvādaśāho 'pi tan mayi ||12||

11,7[9].13a sūnṛtā saṃnatiḥ kṣemaḥ svadhorjāmṛtaṃ sahaḥ |
11,7[9].13c ucchiṣṭe sarve pratyañcaḥ kāmāḥ kāmena tātṛpuḥ ||13||

11,7[9].14a nava bhūmīḥ samudrā ucchiṣṭe 'dhi śritā divaḥ |
11,7[9].14c ā sūryo bhāty ucchiṣṭe 'horātre api tan mayi ||14||
11,7[9].15a upahavyaṃ viṣūvantaṃ ye ca yajñā guhā hitāḥ |
11,7[9].15c bibharti bhartā viśvasyocchiṣṭo janituḥ pitā ||15||

11,7[9].16a pitā janitur ucchiṣṭo 'soḥ pautraḥ pitāmahaḥ |
11,7[9].16c sa kṣiyati viśvasyeśāno vṛṣā bhūmyām atighnyaḥ ||16||

11,7[9].17a ṛtaṃ satyaṃ tapo rāṣṭraṃ śramo dharmaś ca karma ca |
11,7[9].17c bhūtaṃ bhaviṣyad ucchiṣṭe vīryaṃ lakṣmīr balaṃ bale ||17||

11,7[9].18a samṛddhir oja ākūtiḥ kṣatraṃ rāṣṭraṃ ṣaḍ urvyaḥ |
11,7[9].18c saṃvatsaro 'dhy ucchiṣṭa iḍā praiṣā grahā haviḥ ||18||

11,7[9].19a caturhotāra āpriyaś cāturmāsyāni nīvidaḥ |
11,7[9].19c ucchiṣṭe yajñā hotrāḥ paśubandhās tad iṣṭayaḥ ||19||

11,7[9].20a ardhamāsāś ca māsāś cārtavā ṛtubhiḥ saha |
11,7[9].20c ucchiṣṭe ghoṣiṇīr āpa stanayitnuḥ śrutir mahī ||20|| {20}

11,7[9].21a śarkarāḥ sikatā aśmāna oṣadhayo vīrudhas tṛṇā |
11,7[9].21c abhrāṇi vidyuto varṣam ucchiṣṭe saṃśritā śritā ||21||

11,7[9].22a rāddhiḥ prāptiḥ samāptir vyāptir maha edhatuḥ |
11,7[9].22c atyāptir ucchiṣṭe bhūtiś cāhitā nihitā hitā ||22||

11,7[9].23a yac ca prāṇati prāṇena yac ca paśyati cakṣuṣā |
11,7[9].23c ucchiṣṭāj jajñire sarve divi devā diviśritaḥ ||23||

11,7[9].24a ṛcaḥ sāmāni chandāṃsi purāṇaṃ yajuṣā saha |
11,7[9].24c ucchiṣṭāj jajñire sarve divi devā diviśritaḥ ||24||

11,7[9].25a prāṇāpānau cakṣuḥ śrotram akṣitiś ca kṣitiś ca yā |
11,7[9].25c ucchiṣṭāj jajñire sarve divi devā diviśritaḥ ||25||

11,7[9].26a ānandā modāḥ pramudo 'bhīmodamudaś ca ye |
11,7[9].26c ucchiṣṭāj jajñire sarve divi devā diviśritaḥ ||26||

11,7[9].27a devāḥ pitaro manuṣyā gandharvāpsarasaś ca ye |
11,7[9].27c ucchiṣṭāj jajñire sarve divi devā diviśritaḥ ||27|| {21}



11,8[10].1a yan manyur jāyām āvahat saṃkalpasya gṛhād adhi |
11,8[10].1c ka āsaṃ janyāḥ ke varāḥ ka u jyeṣṭhavaro 'bhavat ||1||

11,8[10].2a tapaś caivāstāṃ karma cāntar mahaty arṇave |
11,8[10].2c ta āsaṃ janyās te varā brahma jyeṣṭhavaro 'bhavat ||2||

11,8[10].3a daśa sākam ajāyanta devā devebhyaḥ purā |
11,8[10].3c yo vai tān vidyāt pratyakṣaṃ sa vā adya mahad vadet ||3||

11,8[10].4a prāṇāpānau cakṣuḥ śrotram akṣitiś ca kṣitiś ca yā |
11,8[10].4c vyānodānau vāṅ manas te vā ākūtim āvahan ||4||

11,8[10].5a ajātā āsann ṛtavo 'tho dhātā bṛhaspatiḥ |
11,8[10].5c indrāgnī aśvinā tarhi kaṃ te jyeṣṭham upāsata ||5||

11,8[10].6a tapaś caivāstāṃ karma cāntar mahaty arṇave |
11,8[10].6c tapo ha jajñe karmaṇas tat te jyeṣṭham upāsata ||6||

11,8[10].7a yeta āsīd bhūmiḥ pūrvā yām addhātaya id viduḥ |
11,8[10].7c yo vai tāṃ vidyān nāmathā sa manyeta purāṇavit ||7||

11,8[10].8a kuta indraḥ kutaḥ somaḥ kuto agnir ajāyata |
11,8[10].8c kutas tvaṣṭā sam abhavat kuto dhātājāyata ||8||

11,8[10].9a indrād indraḥ somāt somo agner agnir ajāyata |
11,8[10].9c tvaṣṭā ha jajñe tvaṣṭur dhātur dhātājāyata ||9||

11,8[10].10a ye ta āsan daśa jātā devā devebhyaḥ purā |
11,8[10].10c putrebhyo lokaṃ dattvā kasmiṃs te loka āsate ||10|| {22}

11,8[10].11a yadā keśān asthi snāva māṃsaṃ majjānam ābharat |
11,8[10].11c śarīraṃ kṛtvā pādavat kaṃ lokam anu prāviśat ||11||

11,8[10].12a kutaḥ keśān kutaḥ snāva kuto asthīny ābharat |
11,8[10].12c aṅgā parvāṇi majjānaṃ ko māṃsaṃ kuta ābharat ||12||

11,8[10].13a saṃsico nāma te devā ye saṃbhārānt samabharan |
11,8[10].13c sarvaṃ saṃsicya martyaṃ devāḥ puruṣam āviśan ||13||

11,8[10].14a ūrū pādāv aṣṭhīvantau śiro hastāv atho mukham |
11,8[10].14c pṛṣṭīr barjahye pārśve kas tat sam adadhād ṛṣiḥ ||14||

11,8[10].15a śiro hastāv atho mukhaṃ jihvāṃ grīvāś ca kīkasāḥ |
11,8[10].15c tvacā prāvṛtya sarvaṃ tat saṃdhā sam adadhān mahī ||15||

11,8[10].16a yat tac charīram aśayat saṃdhayā saṃhitaṃ mahat |
11,8[10].16c yenedam adya rocate ko asmin varṇam ābharat ||16||

11,8[10].17a sarve devā upāśikṣan tad ajānād vadhūḥ satī |
11,8[10].17c īśā vaśasya yā jāyā sāsmin varṇam ābharat ||17||

11,8[10].18a yadā tvaṣṭā vyatṛṇat pitā tvaṣṭur ya uttaraḥ |
11,8[10].18c gṛhaṃ kṛtvā martyaṃ devāḥ puruṣam āviśan ||18||

11,8[10].19a svapno vai tandrīr nirṛtiḥ pāpmāno nāma devatāḥ |
11,8[10].19c jarā khālatyaṃ pālityaṃ śarīram anu prāviśan ||19||

11,8[10].20a steyaṃ duṣkṛtaṃ vṛjinaṃ satyaṃ yajño yaśo bṛhat |
11,8[10].20c balaṃ ca kṣatram ojaś ca śarīram anu prāviśan ||20|| {23}

11,8[10].21a bhūtiś ca vā abhūtiś ca rātayo 'rātayaś ca yāḥ |
11,8[10].21c kṣudhaś ca sarvās tṛṣṇāś ca śarīram anu prāviśan ||21||

11,8[10].22a nindāś ca vā anindāś ca yac ca hanteti neti ca |
11,8[10].22c śarīraṃ śraddhā dakṣiṇāśraddhā cānu prāviśan ||22||

11,8[10].23a vidyāś ca vā avidyāś ca yac cānyad upadeśyam |
11,8[10].23c śarīraṃ brahma prāviśad ṛcaḥ sāmātho yajuḥ ||23||

11,8[10].24a ānandā modāḥ pramudo 'bhīmodamudaś ca ye |
11,8[10].24c haso nariṣṭā nṛttāni śarīram anu prāviśan ||24||

11,8[10].25a ālāpāś ca pralāpāś cābhīlāpalapaś ca ye |
11,8[10].25c śarīraṃ sarve prāviśann āyujaḥ prayujo yujaḥ ||25||

11,8[10].26a prāṇāpānau cakṣuḥ śrotram akṣitiś ca kṣitiś ca yā |
11,8[10].26c vyānodānau vāṅ manaḥ śarīreṇa ta īyante ||26||

11,8[10].27a āśiṣaś ca praśiṣaś ca saṃśiṣo viśiṣaś ca yāḥ |
11,8[10].27c cittāni sarve saṃkalpāḥ śarīram anu prāviśan ||27||

11,8[10].28a āsteyīś ca vāsteyīś ca tvaraṇāḥ kṛpaṇāś ca yāḥ |
11,8[10].28c guhyāḥ śukrā sthūlā apas tā bībhatsāv asādayan ||28||

11,8[10].29a asthi kṛtvā samidhaṃ tad aṣṭāpo asādayan |
11,8[10].29c retaḥ kṛtvājyaṃ devāḥ puruṣam āviśan ||29||

11,8[10].30a yā āpo yāś ca devatā yā virāḍ brahmaṇā saha |
11,8[10].30c śarīraṃ brahma prāviśac charīre 'dhi prajāpatiḥ ||30||

11,8[10].31a sūryaś cakṣur vātaḥ prāṇaṃ puruṣasya vi bhejire |
11,8[10].31c athāsyetaram ātmānaṃ devāḥ prāyachann agnaye ||31||

11,8[10].32a tasmād vai vidvān puruṣam idaṃ brahmeti manyate |
11,8[10].32c sarvā hy asmin devatā gāvo goṣṭha ivāsate ||32||

11,8[10].33a prathamena pramāreṇa tredhā viṣvaṅ vi gachati |
11,8[10].33c ada ekena gachaty ada ekena gachatīhaikena ni ṣevate ||33||

11,8[10].34a apsu stīmāsu vṛddhāsu śarīram antarā hitam |
11,8[10].34c tasmiṃ chavo 'dhy antarā tasmāc chavo 'dhy ucyate ||34|| {24}



11,9[11].1a ye bāhavo yā iṣavo dhanvanāṃ vīryāṇi ca |
11,9[11].1c asīn paraśūn āyudhaṃ cittākūtaṃ ca yad dhṛdi |
11,9[11].1e sarvaṃ tad arbude tvam amitrebhyo dṛśe kurūdārāṃś ca pra darśaya ||1||

11,9[11].2a ut tiṣṭhata saṃ nahyadhvaṃ mitrā devajanā yūyam |
11,9[11].2c saṃdṛṣṭā guptā vaḥ santu yā no mitrāṇy arbude ||2||

11,9[11].3a ut tiṣṭhatam ā rabhetām ādānasaṃdānābhyām |
11,9[11].3c amitrāṇāṃ senā abhi dhattam arbude ||3||

11,9[11].4a arbudir nāma yo deva īśānaś ca nyarbudiḥ |
11,9[11].4c yābhyām antarikṣam āvṛtam iyaṃ ca pṛthivī mahī |
11,9[11].4e tābhyām indramedibhyām ahaṃ jitam anv emi senayā ||4||

11,9[11].5a ut tiṣṭha tvaṃ devajanārbude senayā saha |
11,9[11].5c bhañjann amitrāṇāṃ senāṃ bhogebhiḥ pari vāraya ||5||

11,9[11].6a sapta jātān nyarbuda udārāṇāṃ samīkṣayan |
11,9[11].6c tebhiṣ ṭvam ājye hute sarvair ut tiṣṭha senayā ||6||

11,9[11].7a pratighnānāśrumukhī kṛdhukarṇī ca krośatu |
11,9[11].7c vikeśī puruṣe hate radite arbude tava ||7||

11,9[11].8a saṃkarṣantī karūkaraṃ manasā putram ichantī |
11,9[11].8c patiṃ bhrātaram āt svān radite arbude tava ||8||

11,9[11].9a aliklavā jāṣkamadā gṛdhrāḥ śyenāḥ patatriṇaḥ |
11,9[11].9c dhvāṅkṣāḥ śakunayas tṛpyantv amitreṣu samīkṣayan radite arbude tava ||9||

11,9[11].10a atho sarvaṃ śvāpadaṃ makṣikā tṛpyatu krimiḥ |
11,9[11].10c pauruṣeye 'dhi kuṇape radite arbude tava ||10|| {25}

11,9[11].11a ā gṛhṇītaṃ saṃ bṛhataṃ prāṇāpānān nyarbude |
11,9[11].11c nivāśā ghoṣāḥ saṃ yantv amitreṣu samīkṣayan radite arbude tava ||11||

11,9[11].12a ud vepaya saṃ vijantāṃ bhiyāmitrānt saṃ sṛja |
11,9[11].12c urugrāhair bāhvaṅkair vidhyāmitrān nyarbude ||12||

11,9[11].13a muhyantv eṣāṃ bāhavaś cittākūtaṃ ca yad dhṛdi |
11,9[11].13c maiṣām uc cheṣi kiṃ cana radite arbude tava ||13||

11,9[11].14a pratighnānāḥ saṃ dhāvantūraḥ paṭaurāv āghnānāḥ |
11,9[11].14c aghāriṇīr vikeśyo rudatyaḥ puruṣe hate radite arbude tava ||14||

11,9[11].15a śvanvatīr apsaraso rūpakā utārbude |
11,9[11].15c antaḥpātre rerihatīṃ riśāṃ durṇihitaiṣiṇīm |
11,9[11].15e sarvās tā arbude tvam amitrebhyo dṛśe kurūdārāṃś ca pra darśaya ||15||

11,9[11].16a khaḍūre 'dhicaṅkramāṃ kharvikāṃ kharvavāsinīm |
11,9[11].16c ya udārā antarhitā gandharvāpsarasaś ca ye | 
11,9[11].16e sarpā itarajanā rakṣāṃsi ||16||

11,9[11].17a caturdaṃṣṭrāṃ chyāvadataḥ kumbhamuṣkāṃ asṛṅmukhān |
11,9[11].17c svabhyasā ye codbhyasāḥ ||17||

11,9[11].18a ud vepaya tvam arbude 'mitrāṇām amūḥ sicaḥ |
11,9[11].18c jayaṃś ca jiṣṇuś cāmitrāṃ jayatām indramedinau ||18||

11,9[11].19a prablīno mṛditaḥ śayāṃ hato 'mitro nyarbude |
11,9[11].19c agnijihvā dhūmaśikhā jayantīr yantu senayā ||19||

11,9[11].20a tayārbude praṇuttānām indro hantu varaṃvaram |
11,9[11].20c amitrāṇāṃ śacīpatir māmīṣāṃ moci kaś cana ||20|| {26}

11,9[11].21a ut kasantu hṛdayāny ūrdhvaḥ prāṇa ud īṣatu |
11,9[11].21c śauṣkāsyam anu vartatām amitrān mota mitriṇaḥ ||21||

11,9[11].22a ye ca dhīrā ye cādhīrāḥ parāñco badhirāś ca ye |
11,9[11].22c tamasā ye ca tūparā atho bastābhivāsinaḥ |
11,9[11].22e sarvāṃs tāṃ arbude tvam amitrebhyo dṛśe kurūdārāṃś ca pra darśaya ||22||

11,9[11].23a arbudiś ca triṣandhiś cāmitrān no vi vidhyatām |
11,9[11].23c yathaiṣām indra vṛtrahan hanāma śacīpate 'mitrāṇāṃ sahasraśaḥ ||23||

11,9[11].24a vanaspatīn vānaspatyān oṣadhīr uta vīrudhaḥ |
11,9[11].24c gandharvāpsarasaḥ sarpān devān puṇyajanān pitṝn |
11,9[11].24e sarvāṃs tāṃ arbude tvam amitrebhyo dṛśe kurūdārāṃś ca pra darśaya ||24||

11,9[11].25a īśāṃ vo maruto deva ādityo brahmaṇaspatiḥ |
11,9[11].25c īśāṃ va indraś cāgniś ca dhātā mitraḥ prajāpatiḥ |
11,9[11].25e īśāṃ va ṛṣayaś cakrur amitreṣu samīkṣayan radite arbude tava ||25||

11,9[11].26a teṣāṃ sarveṣām īśānā ut tiṣṭhata saṃ nahyadhvam |
11,9[11].26c mitrā devajanā yūyam imaṃ saṃgrāmaṃ saṃjitya yathālokaṃ vi tiṣṭhadhvam ||26|| {27}



11,10[12].1a ut tiṣṭhata saṃ nahyadhvam udārāḥ ketubhiḥ saha |
11,10[12].1c sarpā itarajanā rakṣāṃsy amitrān anu dhāvata ||1||

11,10[12].2a īśāṃ vo veda rājyaṃ triṣandhe aruṇaiḥ ketubhiḥ saha |
11,10[12].2c ye antarikṣe ye divi pṛthivyāṃ ye ca mānavāḥ |
11,10[12].2e triṣandhes te cetasi durṇāmāna upāsatām ||2||

11,10[12].3a ayomukhāḥ sūcīmukhā atho vikaṅkatīmukhāḥ |
11,10[12].3c kravyādo vātaraṃhasa ā sajantv amitrān vajreṇa triṣandhinā ||3||

11,10[12].4a antar dhehi jātaveda āditya kuṇapaṃ bahu |
11,10[12].4c triṣandher iyaṃ senā suhitāstu me vaśe ||4||

11,10[12].5a ut tiṣṭha tvaṃ devajanārbude senayā saha |
11,10[12].5c ayaṃ balir va āhutas triṣandher āhutiḥ priyā ||5||

11,10[12].6a śitipadī saṃ dyatu śaravyeyaṃ catuṣpadī |
11,10[12].6c kṛtye 'mitrebhyo bhava triṣandheḥ saha senayā ||6||

11,10[12].7a dhūmākṣī saṃ patatu kṛdhukarṇī ca krośatu |
11,10[12].7c triṣandheḥ senayā jite aruṇāḥ santu ketavaḥ ||7||

11,10[12].8a avāyantāṃ pakṣiṇo ye vayāṃsy antarikṣe divi ye caranti |
11,10[12].8c śvāpado makṣikāḥ saṃ rabhantām āmādo gṛdhrāḥ kuṇape radantām ||8||

11,10[12].9a yām indreṇa saṃdhāṃ samadhatthā brahmaṇā ca bṛhaspate |
11,10[12].9c tayāham indrasaṃdhayā sarvān devān iha huva ito jayata māmutaḥ ||9||

11,10[12].10a bṛhaspatir āṅgirasa ṛṣayo brahmasaṃśitāḥ |
11,10[12].10c asurakṣayaṇaṃ vadhaṃ triṣandhiṃ divy āśrayan ||10|| {28}

11,10[12].11a yenāsau gupta āditya ubhāv indraś ca tiṣṭhataḥ |
11,10[12].11c triṣandhiṃ devā abhajantaujase ca balāya ca ||11||

11,10[12].12a sarvāṃl lokānt sam ajayan devā āhutyānayā |
11,10[12].12c bṛhaspatir āṅgiraso vajraṃ yam asiñcatāsurakṣayaṇaṃ vadham ||12||

11,10[12].13a bṛhaspatir āṅgiraso vajraṃ yam asiñcatāsurakṣayaṇaṃ vadham |
11,10[12].13c tenāham amūṃ senāṃ ni limpāmi bṛhaspate 'mitrān hanmy ojasā ||13||

11,10[12].14a sarve devā atyāyanti ye aśnanti vaṣaṭkṛtam |
11,10[12].14c imāṃ juṣadhvam āhutim ito jayata māmutaḥ ||14||

11,10[12].15a sarve devā atyāyantu triṣandher āhutiḥ priyā |
11,10[12].15c saṃdhāṃ mahatīṃ rakṣata yayāgre asurā jitāḥ ||15||

11,10[12].16a vāyur amitrāṇām iṣvagrāṇy āñcatu |
11,10[12].16c indra eṣāṃ bāhūn prati bhanaktu mā śakan pratidhām iṣum |
11,10[12].16e āditya eṣām astraṃ vi nāśayatu candramā yutām agatasya panthām ||16||

11,10[12].17a yadi preyur devapurā brahma varmāṇi cakrire |
11,10[12].17c tanūpānaṃ paripāṇaṃ kṛṇvānā yad upocire sarvaṃ tad arasaṃ kṛdhi ||17||

11,10[12].18a kravyādānuvartayan mṛtyunā ca purohitam |
11,10[12].18c triṣandhe prehi senayā jayāmitrān pra padyasva ||18||
11,10[12].19a triṣandhe tamasā tvam amitrān pari vāraya |
11,10[12].19c pṛṣadājyapraṇuttānāṃ māmīṣāṃ moci kaś cana ||19||

11,10[12].20a śitipadī saṃ patatv amitrāṇām amūḥ sicaḥ |
11,10[12].20c muhyantv adyāmūḥ senā amitrāṇāṃ nyarbude ||20|| {29}

11,10[12].21a mūḍhā amitrā nyarbude jahy eṣāṃ varaṃvaram |
11,10[12].21c anayā jahi senayā ||21||

11,10[12].22a yaś ca kavacī yaś cākavaco 'mitro yaś cājmani |
11,10[12].22c jyāpāśaiḥ kavacapāśair ajmanābhihataḥ śayām ||22||

11,10[12].23a ye varmiṇo ye 'varmāṇo amitrā ye ca varmiṇaḥ |
11,10[12].23c sarvāṃs tāṃ arbude hatāṃ chvāno 'dantu bhūmyām ||23||

11,10[12].24a ye rathino ye arathā asādā ye ca sādinaḥ |
11,10[12].24c sarvān adantu tān hatān gṛdhrāḥ śyenāḥ patatriṇaḥ ||24||

11,10[12].25a sahasrakuṇapā śetām āmitrī senā samare vadhānām |
11,10[12].25c vividdhā kakajākṛtā ||25||

11,10[12].26a marmāvidhaṃ roruvataṃ suparṇair adantu duścitaṃ mṛditaṃ śayānam |
11,10[12].26c ya imāṃ pratīcīm āhutim amitro no yuyutsati ||26||

11,10[12].27a yāṃ devā anutiṣṭhanti yasyā nāsti virādhanam |
11,10[12].27c tayendro hantu vṛtrahā vajreṇa triṣandhinā ||27|| {30}



1satyaṃ bṛhad ṛtam ugraṃ dīkṣā tapo brahma yajñaḥ pṛthivīṃ dhārayanti |
1sā no bhūtasya bhavyasya patny uruṃ lokaṃ pṛthivī naḥ kṛṇotu ||1||

1asaṃbādhaṃ madhyato mānavānāṃ yasyā udvataḥ pravataḥ samaṃ bahu |
1nānāvīryā oṣadhīr yā bibharti pṛthivī naḥ prathatāṃ rādhyatāṃ naḥ ||2||

1yasyāṃ samudra uta sindhur āpo yasyām annaṃ kṛṣṭayaḥ saṃbabhūvuḥ |
1yasyām idaṃ jinvati prāṇad ejat sā no bhūmiḥ pūrvapeye dadhātu ||3||

1yasyāś catasraḥ pradiśaḥ pṛthivyā yasyām annam kṛṣṭayaḥ saṃbabhūvuḥ |
1yā bibharti bahudhā prāṇad ejat sā no bhūmir goṣv apy anne dadhātu ||4||

1yasyāṃ pūrve pūrvajanā vicakrire yasyāṃ devā asurān abhyavartayan |
1gavām aśvānāṃ vayasaś ca viṣṭhā bhagaṃ varcaḥ pṛthivī no dadhātu ||5||

1viśvaṃbharā vasudhānī pratiṣṭhā hiraṇyavakṣā jagato niveśanī |
1vaiśvānaraṃ bibhratī bhūmir agnim indraṛṣabhā draviṇe no dadhātu ||6||

1yāṃ rakṣanty asvapnā viśvadānīṃ devā bhūmiṃ pṛthivīm apramādam |
1sā no madhu priyaṃ duhām atho ukṣatu varcasā ||7||

1yārṇave 'dhi salilam agra āsīt yāṃ māyābhir anvacaran manīṣiṇaḥ |
1yasyā hṛdayaṃ parame vyomant satyenāvṛtam amṛtaṃ pṛthivyāḥ |
1sā no bhūmis tviṣiṃ balaṃ rāṣṭre dadhātūttame ||8||

1yasyām āpaḥ paricarāḥ samānīr ahorātre apramādaṃ kṣaranti |
1sā no bhūmir bhūridhārā payo duhām atho ukṣatu varcasā ||9||

12,1.10a yām aśvināv amimātāṃ viṣṇur yasyāṃ vicakrame |
12,1.10c indro yāṃ cakra ātmane 'namitrāṃ śacīpatiḥ |
12,1.10e sā no bhūmir vi sṛjatāṃ mātā putrāya me payaḥ ||10|| {1}

12,1.11a girayas te parvatā himavanto 'raṇyaṃ te pṛthivi syonam astu |
12,1.11c babhruṃ kṛṣṇāṃ rohiṇīṃ viśvarūpāṃ dhruvāṃ bhūmiṃ pṛthivīm indraguptām |
12,1.11e ajīto 'hato akṣato 'dhy aṣṭhām pṛthivīm aham ||11||

12,1.12a yat te madhyaṃ pṛthivi yac ca nabhyaṃ yās ta ūrjas tanvaḥ saṃbabhūvuḥ |
12,1.12c tāsu no dhehy abhi naḥ pavasva mātā bhūmiḥ putro ahaṃ pṛthivyāḥ parjanyaḥ pitā sa u naḥ pipartu ||12||

12,1.13a yasyāṃ vediṃ parigṛhṇanti bhūmyāṃ yasyāṃ yajñaṃ tanvate viśvakarmāṇaḥ |
12,1.13c yasyāṃ mīyante svaravaḥ pṛthivyām ūrdhvāḥ śukrā āhutyāḥ purastāt |
12,1.13e sā no bhūmir vardhayad vardhamānā ||13||

12,1.14a yo no dveṣat pṛthivi yaḥ pṛtanyād yo 'bhidāsān manasā yo vadhena |
12,1.14c taṃ no bhūme randhaya pūrvakṛtvari ||14||

12,1.15a tvaj jātās tvayi caranti martyās tvaṃ bibharṣi dvipadas tvaṃ catuṣpadaḥ |
12,1.15c taveme pṛthivi pañca mānavā yebhyo jyotir amṛtaṃ martyebhya udyant sūryo raśmibhir ātanoti ||15||

12,1.16a tā naḥ prajāḥ saṃ duhratāṃ samagrā vāco madhu pṛthivi dhehi mahyam ||16||

12,1.17a viśvasvaṃ mātaram oṣadhīnāṃ dhruvāṃ bhūmiṃ pṛthivīṃ dharmaṇā dhṛtām |
12,1.17c śivāṃ syonām anu carema viśvahā ||17||

12,1.18a mahat sadhasthaṃ mahatī babhūvitha mahān vega ejathur vepathuṣ ṭe |
12,1.18c mahāṃs tvendro rakṣaty apramādam |
12,1.18e sā no bhūme pra rocaya hiraṇyasyeva saṃdṛśi mā no dvikṣata kaś cana ||18||

12,1.19a agnir bhūmyām oṣadhīṣv agnim āpo bibhraty agnir aśmasu |
12,1.19c agnir antaḥ puruṣeṣu goṣv aśveṣv agnayaḥ ||19||

12,1.20a agnir diva ā tapaty agner devasyorv antarikṣam |
12,1.20c agniṃ martāsa indhate havyavāhaṃ ghṛtapriyam ||20|| {2}

12,1.21a agnivāsāḥ pṛthivy asitajñūs tviṣīmantaṃ saṃśitaṃ mā kṛṇotu ||21||

12,1.22a bhūmyāṃ devebhyo dadati yajñaṃ havyam araṃkṛtam |
12,1.22c bhūmyāṃ manuṣyā jīvanti svadhayānnena martyāḥ |
12,1.22e sā no bhūmiḥ prāṇam āyur dadhātu jaradaṣṭiṃ mā pṛthivī kṛṇotu ||22||

12,1.23a yas te gandhaḥ pṛthivi saṃbabhūva yaṃ bibhraty oṣadhayo yam āpaḥ |
12,1.23c yaṃ gandharvā apsarasaś ca bhejire tena mā surabhiṃ kṛṇu mā no dvikṣata kaś cana ||23||

12,1.24a yas te gandhaḥ puṣkaram āviveśa yaṃ saṃjabhruḥ sūryāyā vivāhe |
12,1.24c amartyāḥ pṛthivi gandham agre tena mā surabhiṃ kṛṇu mā no dvikṣata kaś cana ||24||

12,1.25a yas te gandhaḥ puruṣeṣu strīṣu puṃsu bhago ruciḥ |
12,1.25c yo aśveṣu vīreṣu yo mṛgeṣūta hastiṣu |
12,1.25e kanyāyāṃ varco yad bhūme tenāsmāṃ api saṃ sṛja mā no dvikṣata kaś cana ||25||

12,1.26a śilā bhūmir aśmā pāṃsuḥ sā bhūmiḥ saṃdhṛtā dhṛtā |
12,1.26c tasyai hiraṇyavakṣase pṛthivyā akaraṃ namaḥ ||26||

12,1.27a yasyāṃ vṛkṣā vānaspatyā dhruvās tiṣṭhanti viśvahā |
12,1.27c pṛthivīṃ viśvadhāyasaṃ dhṛtām achāvadāmasi ||27||

12,1.28a udīrāṇā utāsīnās tiṣṭhantaḥ prakrāmantaḥ |
12,1.28c padbhyāṃ dakṣiṇasavyābhyāṃ mā vyathiṣmahi bhūmyām ||28||

12,1.29a vimṛgvarīṃ pṛthivīm ā vadāmi kṣamāṃ bhūmiṃ brahmaṇā vāvṛdhānām |
12,1.29c ūrjaṃ puṣṭaṃ bibhratīm annabhāgaṃ ghṛtaṃ tvābhi ni ṣīdema bhūme ||29||

12,1.30a śuddhā na āpas tanve kṣarantu yo naḥ sedur apriye taṃ ni dadhmaḥ |
12,1.30c pavitreṇa pṛthivi mot punāmi ||30|| {3}

12,1.31a yās te prācīḥ pradiśo yā udīcīr yās te bhūme adharād yāś ca paścāt |
12,1.31c syonās tā mahyaṃ carate bhavantu mā ni paptaṃ bhuvane śiśriyāṇaḥ ||31||

12,1.32a mā naḥ paścān mā purastān nudiṣṭhā mottarād adharād uta |
12,1.32c svasti bhūme no bhava mā vidan paripanthino varīyo yāvayā vadham ||32||

12,1.33a yāvat te 'bhi vipaśyāmi bhūme sūryeṇa medinā |
12,1.33c tāvan me cakṣur mā meṣṭottarāmuttarāṃ samām ||33||

12,1.34a yac chayānaḥ paryāvarte dakṣiṇaṃ sakhyam abhi bhūme pārśvam uttānās tvā pratīcīṃ yat pṛṣṭībhir adhiśemahe |
12,1.34c mā hiṃsīs tatra no bhūme sarvasya pratiśīvari ||34||

12,1.35a yat te bhūme vikhanāmi kṣipraṃ tad api rohatu |
12,1.35c mā te marma vimṛgvari mā te hṛdayam arpipam ||35||

12,1.36a grīṣmas te bhūme varṣāṇi śarad dhemantaḥ śiśiro vasantaḥ |
12,1.36c ṛtavas te vihitā hāyanīr ahorātre pṛthivi no duhātām ||36||

12,1.37a yāpa sarpaṃ vijamānā vimṛgvarī yasyām āsann agnayo ye apsv antaḥ |
12,1.37c parā dasyūn dadatī devapīyūn indraṃ vṛṇānā pṛthivī na vṛtram śakrāya dadhre vṛṣabhāya vṛṣṇe ||37||

12,1.38a yasyāṃ sadohavirdhāne yūpo yasyāṃ nimīyate |
12,1.38c brahmāṇo yasyām arcanty ṛgbhiḥ sāmnā yajurvidaḥ yujyante yasyām ṛtvijaḥ somam indrāya pātave ||38||

12,1.39a yasyāṃ pūrve bhūtakṛta ṛṣayo gā udānṛcuḥ |
12,1.39c sapta satreṇa vedhaso yajñena tapasā saha ||39||

12,1.40a sā no bhūmir ā diśatu yad dhanaṃ kāmayāmahe |
12,1.40c bhago anuprayuṅktām indra etu purogavaḥ ||40|| {4}

12,1.41a yasyāṃ gāyanti nṛtyanti bhūmyāṃ martyā vyailabāḥ |
12,1.41c yudhyante yasyām ākrando yasyām vadati dundubhiḥ |
12,1.41e sā no bhūmiḥ pra ṇudatāṃ sapatnān asapatnaṃ mā pṛthivī kṛṇotu ||41||

12,1.42a yasyām annaṃ vrīhiyavau yasyā imāḥ pañca kṛṣṭayaḥ |
12,1.42c bhūmyai parjanyapatnyai namo 'stu varṣamedase ||42||

12,1.43a yasyāḥ puro devakṛtāḥ kṣetre yasyā vikurvate |
12,1.43c prajāpatiḥ pṛthivīṃ viśvagarbhām āśāmāśāṃ raṇyāṃ naḥ kṛṇotu ||43||

12,1.44a nidhiṃ bibhratī bahudhā guhā vasu maṇiṃ hiraṇyaṃ pṛthivī dadātu me |
12,1.44c vasūni no vasudā rāsamānā devī dadhātu sumanasyamānā ||44||

12,1.45a janaṃ bibhratī bahudhā vivācasaṃ nānādharmāṇaṃ pṛthivī yathaukasam |
12,1.45c sahasraṃ dhārā draviṇasya me duhāṃ dhruveva dhenur anapasphurantī ||45||

12,1.46a yas te sarpo vṛścikas tṛṣṭadaṃśmā hemantajabdho bhṛmalo guhā śaye |
12,1.46c krimir jinvat pṛthivi yadyad ejati prāvṛṣi tan naḥ sarpan mopa sṛpad yac chivaṃ tena no mṛḍa ||46||

12,1.47a ye te panthāno bahavo janāyanā rathasya vartmānasaś ca yātave |
12,1.47c yaiḥ saṃcaranty ubhaye bhadrapāpās taṃ panthānaṃ jayemānamitram ataskaraṃ yac chivaṃ tena no mṛḍa ||47||

12,1.48a malvaṃ bibhratī gurubhṛd bhadrapāpasya nidhanaṃ titikṣuḥ |
12,1.48c varāheṇa pṛthivī saṃvidānā sūkarāya vi jihīte mṛgāya ||48||

12,1.49a ye ta āraṇyāḥ paśavo mṛgā vane hitāḥ siṃhā vyāghrāḥ puruṣādaś caranti |
12,1.49c ulaṃ vṛkaṃ pṛthivi duchunām ita ṛkṣīkāṃ rakṣo apa bādhayāsmat ||49||

12,1.50a ye gandharvā apsaraso ye cārāyāḥ kimīdinaḥ |
12,1.50c piśācānt sarvā rakṣāṃsi tān asmad bhūme yāvaya ||50|| {5}

12,1.51a yāṃ dvipādaḥ pakṣiṇaḥ saṃpatanti haṃsāḥ suparṇāḥ śakunā vayāṃsi |
12,1.51c yasyāṃ vāto mātariśveyate rajāṃsi kṛṇvaṃś cyāvayaṃś ca vṛkṣān |
12,1.51e vātasya pravām upavām anu vāty arciḥ ||51||

12,1.52a yasyāṃ kṛṣṇam aruṇaṃ ca saṃhite ahorātre vihite bhūmyām adhi |
12,1.52c varṣeṇa bhūmiḥ pṛthivī vṛtāvṛtā sā no dadhātu bhadrayā priye dhāmanidhāmani ||52||

12,1.53a dyauś ca ma idaṃ pṛthivī cāntarikṣaṃ ca me vyacaḥ |
12,1.53c agniḥ sūrya āpo medhāṃ viśve devāś ca saṃ daduḥ ||53||

12,1.54a aham asmi sahamāna uttaro nāma bhūmyām |
12,1.54c abhīṣāḍ asmi viśvāṣāḍ āśāmāśāṃ viṣāsahiḥ ||54||

12,1.55a ado yad devi prathamānā purastād devair uktā vyasarpo mahitvam |
12,1.55c ā tvā subhūtam aviśat tadānīm akalpayathāḥ pradiśaś catasraḥ ||55||

12,1.56a ye grāmā yad araṇyaṃ yāḥ sabhā adhi bhūmyām |
12,1.56c ye saṃgrāmāḥ samitayas teṣu cāru vadema te ||56||

12,1.57a aśva iva rajo dudhuve vi tān janān ya ākṣiyan pṛthivīṃ yād ajāyata |
12,1.57c mandrāgretvarī bhuvanasya gopā vanaspatīnāṃ gṛbhir oṣadhīnām ||57||

12,1.58a yad vadāmi madhumat tad vadāmi yad īkṣe tad vananti mā |
12,1.58c tviṣīmān asmi jūtimān avānyān hanmi dodhataḥ ||58||

12,1.59a śantivā surabhiḥ syonā kīlālodhnī payasvatī |
12,1.59c bhūmir adhi bravītu me pṛthivī payasā saha ||59||

12,1.60a yām anvaichad dhaviṣā viśvakarmāntar arṇave rajasi praviṣṭām |
12,1.60c bhujiṣyaṃ pātraṃ nihitaṃ guhā yad āvir bhoge abhavan mātṛmadbhyaḥ ||60||

12,1.61a tvam asy āvapanī janānām aditiḥ kāmadughā paprathānā |
12,1.61c yat ta ūnaṃ tat ta ā pūrayāti prajāpatiḥ prathamajā ṛtasya ||61||

12,1.62a upasthās te anamīvā ayakṣmā asmabhyaṃ santu pṛthivi prasūtāḥ |
12,1.62c dīrghaṃ na āyuḥ pratibudhyamānā vayaṃ tubhyaṃ balihṛtaḥ syāma ||62||

12,1.63a bhūme mātar ni dhehi mā bhadrayā supratiṣṭhitam |
12,1.63c saṃvidānā divā kave śriyāṃ mā dhehi bhūtyām ||63|| {6}



1naḍam ā roha na te atra loka idaṃ sīsaṃ bhāgadheyaṃ ta ehi |
1yo goṣu yakṣmaḥ puruṣeṣu yakṣmas tena tvaṃ sākam adharāṅ parehi ||1||

1aghaśaṃsaduḥśaṃsābhyāṃ kareṇānukareṇa ca |
1yakṣmaṃ ca sarvaṃ teneto mṛtyuṃ ca nir ajāmasi ||2||

1nir ito mṛtyuṃ nirṛtiṃ nir arātim ajāmasi |
1yo no dveṣṭi tam addhy agne akravyād yam u dviṣmas tam u te pra suvāmasi ||3||

1yady agniḥ kravyād yadi vā vyāghra imaṃ goṣṭhaṃ praviveśānyokāḥ |
1taṃ māṣājyaṃ kṛtvā pra hiṇomi dūraṃ sa gachatv apsuṣado 'py agnīn ||4||

1yat tvā kruddhāḥ pracakrur manyunā puruṣe mṛte |
1sukalpam agne tat tvayā punas tvod dīpayāmasi ||5||

1punas tvādityā rudrā vasavaḥ punar brahmā vasunītir agne |
1punas tvā brahmaṇas patir ādhād dīrghāyutvāya śataśāradāya ||6||
1yo agniḥ kravyāt praviveśa no gṛham imaṃ paśyann itaraṃ jātavedasam |
1taṃ harāmi pitṛyajñāya dūraṃ sa gharmam indhāṃ parame sadhasthe ||7||

1kravyādam agniṃ pra hiṇomi dūram yamarājño gachatu ripravāhaḥ |
1ihāyam itaro jātavedā devo devebhyo havyaṃ vahatu prajānan ||8||

1kravyādam agnim iṣito harāmi janān dṛṃhantaṃ vajreṇa mṛtyum |
1ni taṃ śāsmi gārhapatyena vidvān pitṝṇāṃ loke 'pi bhāgo astu ||9||

12,2.10a kravyādam agniṃ śaśamānam ukthyaṃ pra hiṇomi pathibhiḥ pitṛyāṇaiḥ |
12,2.10c mā devayānaiḥ punar ā gā atraivaidhi pitṛṣu jāgṛhi tvam ||10|| {7}

12,2.11a sam indhate saṃkasukaṃ svastaye śuddhā bhavantaḥ śucayaḥ pāvakāḥ |
12,2.11c jahāti ripram aty ena eti samiddho agniḥ supunā punāti ||11||

12,2.12a devo agniḥ saṃkasuko divas pṛṣṭhāny āruhat |
12,2.12c mucyamāno nir eṇaso 'mog asmāṃ aśastyāḥ ||12||

12,2.13a asmin vayaṃ saṃkasuke agnau riprāṇi mṛjmahe |
12,2.13c abhūma yajñiyāḥ śuddhāḥ pra ṇa āyūṃṣi tāriṣat ||13||

12,2.14a saṃkasuko vikasuko nirṛtho yaś ca nisvaraḥ |
12,2.14c te te yakṣmaṃ savedaso dūrād dūram anīnaśan ||14||

12,2.15a yo no aśveṣu vīreṣu yo no goṣv ajāviṣu |
12,2.15c kravyādaṃ nir ṇudāmasi yo agnir janayopanaḥ ||15||

12,2.16a anyebhyas tvā puruṣebhyo gobhyo aśvebhyas tvā |
12,2.16c niḥ kravyādaṃ nudāmasi yo agnir jīvitayopanaḥ ||16||

12,2.17a yasmin devā amṛjata yasmin manuṣyā uta |
12,2.17c tasmin ghṛtastāvo mṛṣṭvā tvam agne divaṃ ruha ||17||

12,2.18a samiddho agna āhuta sa no mābhyapakramīḥ |
12,2.18c atraiva dīdihi dyavi jyok ca sūryaṃ dṛśe ||18||

12,2.19a sīse mṛḍḍhvaṃ naḍe mṛḍḍhvam agnau saṃkasuke ca yat |
12,2.19c atho avyāṃ rāmāyāṃ śīrṣaktim upabarhaṇe ||19||

12,2.20a sīse malaṃ sādayitvā śīrṣaktim upabarhaṇe |
12,2.20c avyām asiknyāṃ mṛṣṭvā śuddhā bhavata yajñiyāḥ ||20|| {8}

12,2.21a paraṃ mṛtyo anu parehi panthāṃ yas ta eṣa itaro devayānāt |
12,2.21c cakṣuṣmate śṛṇvate te bravīmīheme vīrā bahavo bhavantu ||21||

12,2.22a ime jīvā vi mṛtair āvavṛtrann abhūd bhadrā devahutir no adya |
12,2.22c prāñco agāma nṛtaye hasāya suvīrāso vidatham ā vadema ||22||

12,2.23a imaṃ jīvebhyaḥ paridhiṃ dadhāmi maiṣāṃ nu gād aparo artham etam |
12,2.23c śataṃ jīvantaḥ śaradaḥ purūcīs tiro mṛtyuṃ dadhatām parvatena ||23||

12,2.24a ā rohatāyur jarasaṃ vṛṇānā anupūrvaṃ yatamānā yati stha |
12,2.24c tān vas tvaṣṭā sujanimā sajoṣāḥ sarvam āyur nayatu jīvanāya ||24||

12,2.25a yathāhāny anupūrvaṃ bhavanti yatha rtava ṛtubhir yanti sākam |
12,2.25c yathā na pūrvam aparo jahāty evā dhātar āyūṃṣi kalpayaiṣām ||25||

12,2.26a aśmanvatī rīyate saṃ rabhadhvaṃ vīrayadhvaṃ pra taratā sakhāyaḥ |
12,2.26c atrā jahīta ye asan durevā anamīvān ut taremābhi vājān ||26||

12,2.27a ut tiṣṭhatā pra taratā sakhāyo 'śmanvatī nadī syandata iyam |
12,2.27c atrā jahīta ye asann aśivāḥ śivānt syonān ut taremābhi vājān ||27||

12,2.28a vaiśvadevīṃ varcasā ā rabhadhvaṃ śuddhā bhavantaḥ śucayaḥ pāvakāḥ |
12,2.28c atikrāmanto duritā padāni śataṃ himāḥ sarvavīrā madema ||28||

12,2.29a udīcīnaiḥ pathibhir vāyumadbhir atikrāmanto 'varān parebhiḥ |
12,2.29c triḥ sapta kṛtva ṛṣayaḥ paretā mṛtyuṃ praty auhan padayopanena ||29||

12,2.30a mṛtyoḥ padaṃ yopayanta eta drāghīya āyuḥ prataraṃ dadhānāḥ |
12,2.30c āsīnā mṛtyuṃ nudatā sadhasthe 'tha jīvāso vidatham ā vadema ||30|| {9}

12,2.31a imā nārīr avidhavāḥ supatnīr āñjanena sarpiṣā saṃ spṛśantām |
12,2.31c anaśravo anamīvāḥ suratnā ā rohantu janayo yonim agre ||31||

12,2.32a vyākaromi haviṣāham etau tau brahmaṇā vy ahaṃ kalpayāmi |
12,2.32c svadhāṃ pitṛbhyo ajarāṃ kṛṇomi dīrgheṇāyuṣā sam imānt sṛjāmi ||32||

12,2.33a yo no agniḥ pitaro hṛtsv antar āviveśāmṛto martyeṣu |
12,2.33c mayy ahaṃ taṃ pari gṛhṇāmi devaṃ mā so asmān dvikṣata mā vayaṃ tam ||33||

12,2.34a apāvṛtya gārhapatyāt kravyādā preta dakṣiṇā |
12,2.34c priyaṃ pitṛbhya ātmane brahmabhyaḥ kṛṇutā priyam ||34||

12,2.35a dvibhāgadhanam ādāya pra kṣiṇāty avartyā |
12,2.35c agniḥ putrasya jyeṣṭhasya yaḥ kravyād anirāhitaḥ ||35||

12,2.36a yat kṛṣate yad vanute yac ca vasnena vindate |
12,2.36c sarvaṃ martyasya tan nāsti kravyāc ced anirāhitaḥ ||36||

12,2.37a ayajñiyo hatavarcā bhavati nainena havir attave |
12,2.37c chinatti kṛṣyā gor dhanād yaṃ kravyād anuvartate ||37||

12,2.38a muhur gṛdhyaiḥ pra vadaty ārtim martyo nītya |
12,2.38c kravyād yān agnir antikād anuvidvān vitāvati ||38||

12,2.39a grāhyā gṛhāḥ saṃ sṛjyante striyā yan mriyate patiḥ |
12,2.39c brahmaiva vidvān eṣyo yaḥ kravyādaṃ nirādadhat ||39||
12,2.40a yad ripraṃ śamalaṃ cakṛma yac ca duṣkṛtam |
12,2.40c āpo mā tasmāc chumbhantv agneḥ saṃkasukāc ca yat ||40|| {10}

12,2.41a tā adharād udīcīr āvavṛtran prajānaitīḥ pathibhir devayānaiḥ |
12,2.41c parvatasya vṛṣabhasyādhi pṛṣṭhe navāś caranti saritaḥ purāṇīḥ ||41||

12,2.42a agne akravyān niḥ kravyādaṃ nudā devayajanaṃ vaha ||42||

12,2.43a imaṃ kravyād ā viveśāyaṃ kravyādam anv agāt |
12,2.43c vyāghrau kṛtvā nānānaṃ taṃ harāmi śivāparam ||43||

12,2.44a antardhir devānāṃ paridhir manuṣyāṇām agnir gārhapatya ubhayān antarā śritaḥ ||44||

12,2.45a jīvānām āyuḥ pra tira tvam agne pitṝṇāṃ lokam api gachantu ye mṛtāḥ |
12,2.45c sugārhapatyo vitapann arātim uṣāmuṣāṃ śreyasīṃ dhehy asmai ||45||

12,2.46a sarvān agne sahamānaḥ sapatnān aiṣām ūrjaṃ rayim asmāsu dhehi ||46||

12,2.47a imam indraṃ vahniṃ paprim anvārabhadhvaṃ sa vo nir vakṣad duritād avadyāt |
12,2.47c tenāpa hata śarum āpatantaṃ tena rudrasya pari pātāstām ||47||

12,2.48a anaḍvāhaṃ plavam anvārabhadhvaṃ sa vo nir vakṣad duritād avadyāt |
12,2.48c ā rohata savitur nāvam etāṃ ṣaḍbhir urvībhir amatiṃ tarema ||48||

12,2.49a ahorātre anv eṣi bibhrat kṣemyas tiṣṭhan prataraṇaḥ suvīraḥ |
12,2.49c anāturānt sumanasas talpa bibhraj jyog eva naḥ puruṣagandhir edhi ||49||

12,2.50a te devebhya ā vṛścante pāpaṃ jīvanti sarvadā |
12,2.50c kravyād yān agnir antikād aśva ivānuvapate naḍam ||50|| {11}

12,2.51a ye 'śraddhā dhanakāmyā kravyādā samāsate |
12,2.51c te vā anyeṣāṃ kumbhīṃ paryādadhati sarvadā ||51||

12,2.52a preva pipatiṣati manasā muhur ā vartate punaḥ |
12,2.52c kravyād yān agnir antikād anuvidvān vitāvati ||52||

12,2.53a aviḥ kṛṣṇā bhāgadheyaṃ paśūnāṃ sīsaṃ kravyād api candraṃ ta āhuḥ |
12,2.53c māṣāḥ piṣṭā bhāgadheyaṃ te havyam araṇyānyā gahvaraṃ sacasva ||53||

12,2.54a iṣīkāṃ jaratīm iṣṭvā tilpiñjaṃ daṇḍanaṃ naḍam |
12,2.54c tam indra idhmam kṛtvā yamasyāgniṃ nirādadhau ||54||

12,2.55a pratyañcam arkaṃ pratyarpayitvā pravidvān panthāṃ vi hy āviveśa |
12,2.55c parāmīṣām asūn dideśa dīrgheṇāyuṣā sam imānt sṛjāmi ||55|| {12}



1pumān puṃso 'dhi tiṣṭha carmehi tatra hvayasva yatamā priyā te |
1yāvantāv agre prathamaṃ sameyathus tad vāṃ vayo yamarājye samānam ||1||

1tāvad vāṃ cakṣus tati vīryāṇi tāvat tejas tatidhā vājināni |
1agniḥ śarīraṃ sacate yadaidho 'dhā pakvān mithunā saṃ bhavāthaḥ ||2||

1sam asmiṃl loke sam u devayāne saṃ smā sametaṃ yamarājyeṣu |
1pūtau pavitrair upa tad dhvayethāṃ yadyad reto adhi vāṃ saṃbabhūva ||3||

1āpas putrāso abhi saṃ viśadhvam imaṃ jīvaṃ jīvadhanyāḥ sametya |
1tāsāṃ bhajadhvam amṛtaṃ yam āhur odanaṃ pacati vāṃ janitrī ||4||

1yaṃ vāṃ pitā pacati yaṃ ca mātā riprān nirmuktyai śamalāc ca vācaḥ |
1sa odanaḥ śatadhāraḥ svarga ubhe vy āpa nabhasī mahitvā ||5||

1ubhe nabhasī ubhayāṃś ca lokān ye yajvanām abhijitāḥ svargāḥ |
1teṣāṃ jyotiṣmān madhumān yo agre tasmin putrair jarasi saṃ śrayethām ||6||

1prācīṃprācīṃ pradiśam ā rabhethām etaṃ lokaṃ śraddadhānāḥ sacante |
1yad vāṃ pakvaṃ pariviṣṭam agnau tasya guptaye daṃpatī saṃ śrayethām ||7||

1dakṣiṇāṃ diśam abhi nakṣamāṇau paryāvartethām abhi pātram etat |
1tasmin vāṃ yamaḥ pitṛbhiḥ saṃvidānaḥ pakvāya śarma bahulaṃ ni yachāt ||8||

1pratīcī diśām iyam id varaṃ yasyāṃ somo adhipā mṛḍitā ca |
1tasyāṃ śrayethāṃ sukṛtaḥ sacethām adhā pakvān mithunā saṃ bhavāthaḥ ||9||

12,3.10a uttaraṃ rāṣṭraṃ prajayottarāvad diśām udīcī kṛṇavan no agram |
12,3.10c pāṅktaṃ chandaḥ puruṣo babhūva viśvair viśvāṅgaiḥ saha saṃ bhavema ||10|| {13}

12,3.11a dhruveyaṃ virāṇ namo astv asyai śivā putrebhya uta mahyam astu |
12,3.11c sā no devy adite viśvavāra irya iva gopā abhi rakṣa pakvam ||11||

12,3.12a piteva putrān abhi saṃ svajasva naḥ śivā no vātā iha vāntu bhūmau |
12,3.12c yam odanaṃ pacato devate iha taṃ nas tapa uta satyaṃ ca vettu ||12||

12,3.13a yadyad kṛṣṇaḥ śakuna eha gatvā tsaran viṣaktaṃ bila āsasāda |
12,3.13c yad vā dāsy ārdrahastā samaṅkta ulūkhalaṃ musalaṃ śumbhatāpaḥ ||13||

12,3.14a ayaṃ grāvā pṛthubudhno vayodhāḥ pūtaḥ pavitrair apa hantu rakṣaḥ |
12,3.14c ā roha carma mahi śarma yacha mā daṃpatī pautram aghaṃ ni gātām ||14||

12,3.15a vanaspatiḥ saha devair na āgan rakṣaḥ piśācāṃ apabādhamānaḥ |
12,3.15c sa uc chrayātai pra vadāti vācaṃ tena lokāṃ abhi sarvān jayema ||15||

12,3.16a sapta medhān paśavaḥ pary agṛhṇan ya eṣāṃ jyotiṣmāṃ uta yaś cakarśa |
12,3.16c trayastriṃśad devatās tānt sacante sa naḥ svargam abhi neṣa lokam ||16||

12,3.17a svargaṃ lokam abhi no nayāsi saṃ jāyayā saha putraiḥ syāma |
12,3.17c gṛhṇāmi hastam anu maitv atra mā nas tārīn nirṛtir mo arātiḥ ||17||

12,3.18a grāhiṃ pāpmānam ati tāṃ ayāma tamo vy asya pra vadāsi valgu |
12,3.18c vānaspatya udyato mā jihiṃsīr mā taṇḍulaṃ vi śarīr devayantam ||18||

12,3.19a viśvavyacā ghṛtapṛṣṭho bhaviṣyant sayonir lokam upa yāhy etam |
12,3.19c varṣavṛddham upa yacha śūrpaṃ tuṣaṃ palāvān apa tad vinaktu ||19||

12,3.20a trayo lokāḥ saṃmitā brāhmaṇena dyaur evāsau pṛthivy antarikṣam |
12,3.20c aṃśūn gṛbhītvānvārabhethām ā pyāyantāṃ punar ā yantu śūrpam ||20|| {14}

12,3.21a pṛthag rūpāṇi bahudhā paśūnām ekarūpo bhavasi saṃ samṛddhyā |
12,3.21c etāṃ tvacaṃ lohinīṃ tāṃ nudasva grāvā śumbhāti malaga iva vastrā ||21||

12,3.22a pṛthivīṃ tvā pṛthivyām ā veśayāmi tanūḥ samānī vikṛtā ta eṣā |
12,3.22c yadyad dyuttaṃ likhitam arpaṇena tena mā susror brahmaṇāpi tad vapāmi ||22||

12,3.23a janitrīva prati haryāsi sūnuṃ saṃ tvā dadhāmi pṛthivīṃ pṛthivyā |
12,3.23c ukhā kumbhī vedyāṃ mā vyathiṣṭhā yajñāyudhair ājyenātiṣaktā ||23||

12,3.24a agniḥ pacan rakṣatu tvā purastād indro rakṣatu dakṣiṇato marutvān |
12,3.24c varuṇas tvā dṛṃhād dharuṇe pratīcyā uttarāt tvā somaḥ saṃ dadātai ||24||

12,3.25a pūtāḥ pavitraiḥ pavante abhrād divaṃ ca yanti pṛthivīṃ ca lokān |
12,3.25c tā jīvalā jīvadhanyāḥ pratiṣṭhāḥ pātra āsiktāḥ pary agnir indhām ||25||

12,3.26a ā yanti divaḥ pṛthivīṃ sacante bhūmyāḥ sacante adhy antarikṣam |
12,3.26c śuddhāḥ satīs tā u śumbhanta eva tā naḥ svargam abhi lokaṃ nayantu ||26||

12,3.27a uteva prabhvīr uta saṃmitāsa uta śukrāḥ śucayaś cāmṛtāsaḥ |
12,3.27c tā odanaṃ daṃpatibhyāṃ praśiṣṭā āpaḥ śikṣantīḥ pacatā sunāthāḥ ||27||

12,3.28a saṃkhyātā stokāḥ pṛthivīṃ sacante prāṇāpānaiḥ saṃmitā oṣadhībhiḥ |
12,3.28c asaṃkhyātā opyamānāḥ suvarṇāḥ sarvaṃ vyāpuḥ śucayaḥ śucitvam ||28||

12,3.29a ud yodhanty abhi valganti taptāḥ phenam asyanti bahulāṃś ca bindūn |
12,3.29c yoṣeva dṛṣṭvā patim ṛtviyāyaitais taṇḍulair bhavatā sam āpaḥ ||29||

12,3.30a ut thāpaya sīdato budhna enān adbhir ātmānam abhi saṃ spṛśantām |
12,3.30c amāsi pātrair udakaṃ yad etan mitās taṇḍulāḥ pradiśo yadīmāḥ ||30|| {15}

12,3.31a pra yacha parśuṃ tvarayā harausam ahiṃsanta oṣadhīr dāntu parvan |
12,3.31c vāsāṃ somaḥ pari rājyaṃ babhūvāmanyutā no vīrudho bhavantu ||31||

12,3.32a navaṃ barhir odanāya stṛṇīta priyaṃ hṛdaś cakṣuṣo valgv astu |
12,3.32c tasmin devāḥ saha daivīr viśantv imaṃ prāśnantv ṛtubhir niṣadya ||32||

12,3.33a vanaspate stīrṇam ā sīda barhir agniṣṭobhaiḥ saṃmito devatābhiḥ |
12,3.33c tvaṣṭreva rūpaṃ sukṛtaṃ svadhityainā ehāḥ pari pātre dadṛśrām ||33||

12,3.34a ṣaṣṭyāṃ śaratsu nidhipā abhīchāt svaḥ pakvenābhy aśnavātai |
12,3.34c upainaṃ jīvān pitaraś ca putrā etaṃ svargaṃ gamayāntam agneḥ ||34||

12,3.35a dhartā dhriyasva dharuṇe pṛthivyā acyutaṃ tvā devatāś cyāvayantu |
12,3.35c taṃ tvā daṃpatī jīvantau jīvaputrāv ud vāsayātaḥ pary agnidhānāt ||35||

12,3.36a sarvānt samāgā abhijitya lokān yāvantaḥ kāmāḥ sam atītṛpas tān |
12,3.36c vi gāhethām āyavanaṃ ca darvir ekasmin pātre adhy ud dharainam ||36||

12,3.37a upa stṛṇīhi prathaya purastād ghṛtena pātram abhi ghārayaitat |
12,3.37c vāśrevosrā taruṇaṃ stanasyum imaṃ devāso abhihiṅkṛṇota ||37||

12,3.38a upāstarīr akaro lokam etam uruḥ prathatām asamaḥ svargaḥ |
12,3.38c tasmiṃ chrayātai mahiṣaḥ suparṇo devā enaṃ devatābhyaḥ pra yachān ||38||

12,3.39a yadyaj jāyā pacati tvat paraḥparaḥ patir vā jāye tvat tiraḥ |
12,3.39c saṃ tat sṛjethāṃ saha vāṃ tad astu saṃpādayantau saha lokam ekam ||39||

12,3.40a yāvanto asyāḥ pṛthivīṃ sacante asmat putrāḥ pari ye saṃbabhūvuḥ |
12,3.40c sarvāṃs tāṃ upa pātre hvayethāṃ nābhiṃ jānānāḥ śiśavaḥ samāyān ||40|| {16}

12,3.41a vasor yā dhārā madhunā prapīnā ghṛtena miśrā amṛtasya nābhayaḥ |
12,3.41c sarvās tā ava rundhe svargaḥ ṣaṣṭyāṃ śaratsu nidhipā abhīchāt ||41||

12,3.42a nidhiṃ nidhipā abhy enam ichād anīśvarā abhitaḥ santu ye 'nye |
12,3.42c asmābhir datto nihitaḥ svargas tribhiḥ kāṇḍais trīnt svargān arukṣat ||42||

12,3.43a agnī rakṣas tapatu yad videvaṃ kravyād piśāca iha mā pra pāsta |
12,3.43c nudāma enam apa rudhmo asmad ādityā enam aṅgirasaḥ sacantām ||43||
12,3.44a ādityebhyo aṅgirobhyo madhv idaṃ ghṛtena miśraṃ prati vedayāmi |
12,3.44c śuddhahastau brāhmaṇasyānihatyaitaṃ svargaṃ sukṛtāv apītam ||44||

12,3.45a idaṃ prāpam uttamaṃ kāṇḍam asya yasmāl lokāt parameṣṭhī samāpa |
12,3.45c ā siñca sarpir ghṛtavat sam aṅgdhy eṣa bhāgo aṅgiraso no atra ||45||

12,3.46a satyāya ca tapase devatābhyo nidhiṃ śevadhiṃ pari dadma etam |
12,3.46c mā no dyūte 'va gān mā samityāṃ mā smānyasmā ut sṛjatā purā mat ||46||

12,3.47a ahaṃ pacāmy ahaṃ dadāmi mamed u karman karuṇe 'dhi jāyā |
12,3.47c kaumāro loko ajaniṣṭa putro 'nvārabhethāṃ vaya uttarāvat ||47||

12,3.48a na kilbiṣam atra nādhāro asti na yan mitraiḥ samamamāna eti |
12,3.48c anūnaṃ pātraṃ nihitaṃ na etat paktāraṃ pakvaḥ punar ā viśāti ||48||

12,3.49a priyaṃ priyāṇāṃ kṛṇavāma tamas te yantu yatame dviṣanti |
12,3.49c dhenur anaḍvān vayovaya āyad eva pauruṣeyam apa mṛtyuṃ nudantu ||49||

12,3.50a sam agnayaḥ vidur anyo anyaṃ ya oṣadhīḥ sacate yaś ca sindhūn |
12,3.50c yāvanto devā divy ātapanti hiraṇyaṃ jyotiḥ pacato babhūva ||50|| {17}

12,3.51a eṣā tvacāṃ puruṣe saṃ babhūvānagnāḥ sarve paśavo ye anye |
12,3.51c kṣatreṇātmānaṃ pari dhāpayātho 'motaṃ vāso mukham odanasya ||51||

12,3.52a yad akṣeṣu vadā yat samityāṃ yad vā vadā anṛtaṃ vittakāmyā |
12,3.52c samānaṃ tantum abhi samvasānau tasmint sarvaṃ śamalaṃ sādayāthaḥ ||52||

12,3.53a varṣaṃ vanuṣvāpi gacha devāṃs tvaco dhūmaṃ pary ut pātayāsi |
12,3.53c viśvavyacā ghṛtapṛṣṭho bhaviṣyant sayonir lokam upa yāhy etam ||53||

12,3.54a tanvaṃ svargo bahudhā vi cakre yathā vida ātmann anyavarṇām |
12,3.54c apājait kṛṣṇāṃ ruśatīṃ punāno yā lohinī tāṃ te agnau juhomi ||54||

12,3.55a prācyai tvā diśe 'gnaye 'dhipataye 'sitāya rakṣitra ādityāyeṣumate |
12,3.55c etaṃ pari dadmas taṃ no gopāyatāsmākam aitoḥ |
12,3.55e diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema ||55||

12,3.56a dakṣiṇāyai tvā diśa indrāyādhipataye tiraścirājaye rakṣitre yamāyeṣumate |
12,3.56c etaṃ pari dadmas taṃ no gopāyatāsmākam aitoḥ |
12,3.56e diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema ||56||

12,3.57a pratīcyai tvā diśe varuṇāyādhipataye pṛdākave rakṣitre 'nnāyeṣumate |
12,3.57c etaṃ pari dadmas taṃ no gopāyatāsmākam aitoḥ |
12,3.57e diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema ||57||

12,3.58a udīcyai tvā diśe somāyādhipataye svajāya rakṣitre 'śanyā iṣumatyai |
12,3.58c etaṃ pari dadmas taṃ no gopāyatāsmākam aitoḥ |
12,3.58e diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema ||58||

12,3.59a dhruvāyai tvā diśe viṣṇave 'dhipataye kalmāṣagrīvāya rakṣitra oṣadhībhya iṣumatībhyaḥ |
12,3.59c etaṃ pari dadmas taṃ no gopāyatāsmākam aitoḥ |
12,3.59e diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema ||59||

12,3.60a ūrdhvāyai tvā diśe bṛhaspataye 'dhipataye śvitrāya rakṣitre varṣāyeṣumate |
12,3.60c etaṃ pari dadmas taṃ no gopāyatāsmākam aitoḥ |
12,3.60e diṣṭaṃ no atra jarase ni neṣaj jarā mṛtyave pari ṇo dadātv atha pakvena saha saṃ bhavema ||60|| {18}



1dadāmīty eva brūyād anu cainām abhutsata |
1vaśāṃ brahmabhyo yācadbhyas tat prajāvad apatyavat ||1||

1prajayā sa vi krīṇīte paśubhiś copa dasyati |
1ya ārṣeyebhyo yācadbhyo devānāṃ gāṃ na ditsati ||2||

1kūṭayāsya saṃ śīryante śloṇayā kāṭam ardati |
1baṇḍayā dahyante gṛhāḥ kāṇayā dīyate svam ||3||

1vilohito adhiṣṭhānāc chakno vindati gopatim |
1tathā vaśāyāḥ saṃvidyaṃ duradabhnā hy ucyase ||4||

1pador asyā adhiṣṭhānād viklindur nāma vindati |
1anāmanāt saṃ śīryante yā mukhenopajighrati ||5||

1yo asyāḥ karṇāv āskunoty ā sa deveṣu vṛścate |
1lakṣma kurva iti manyate kanīyaḥ kṛṇute svam ||6||

1yad asyāḥ kasmai cid bhogāya bālān kaś cit prakṛntati |
1tataḥ kiśorā mriyante vatsāṃś ca ghātuko vṛkaḥ ||7||

1yad asyā gopatau satyā loma dhvāṅkṣo ajīhiḍat |
1tataḥ kumārā mriyante yakṣmo vindaty anāmanāt ||8||

1yad asyāḥ palpūlanaṃ śakṛd dāsī samasyati |
1tato 'parūpaṃ jāyate tasmād avyeṣyad enasaḥ ||9||

12,4.10a jāyamānābhi jāyate devānt sabrāhmaṇān vaśā |
12,4.10c tasmād brahmabhyo deyaiṣā tad āhuḥ svasya gopanam ||10|| {19}

12,4.11a ya enāṃ vanim āyanti teṣāṃ devakṛtā vaśā |
12,4.11c brahmajyeyaṃ tad abruvan ya enāṃ nipriyāyate ||11||

12,4.12a ya ārṣeyebhyo yācadbhyo devānāṃ gāṃ na ditsati |
12,4.12c ā sa deveṣu vṛścate brāhmaṇānāṃ ca manyave ||12||

12,4.13a yo asya syād vaśābhogo anyām icheta tarhi saḥ |
12,4.13c hiṃste adattā puruṣaṃ yācitāṃ ca na ditsati ||13||

12,4.14a yathā śevadhir nihito brāhmaṇānāṃ tathā vaśā |
12,4.14c tām etad achāyanti yasmin kasmiṃś ca jāyate ||14||

12,4.15a svam etad achāyanti yad vaśāṃ brāhmaṇā abhi |
12,4.15c yathainān anyasmin jinīyād evāsyā nirodhanam ||15||

12,4.16a cared evā traihāyaṇād avijñātagadā satī |
12,4.16c vaśāṃ ca vidyān nārada brāhmaṇās tarhy eṣyāḥ ||16||

12,4.17a ya enām avaśām āha devānāṃ nihitaṃ nidhim |
12,4.17c ubhau tasmai bhavāśarvau parikramyeṣum asyataḥ ||17||

12,4.18a yo asyā ūdho na vedātho asyā stanān uta |
12,4.18c ubhayenaivāsmai duhe dātuṃ ced aśakad vaśām ||18||

12,4.19a duradabhnainam ā śaye yācitāṃ ca na ditsati |
12,4.19c nāsmai kāmāḥ sam ṛdhyante yām adattvā cikīrṣati ||19||

12,4.20a devā vaśām ayācan mukhaṃ kṛtvā brāhmaṇam |
12,4.20c teṣāṃ sarveṣām adadad dheḍaṃ ny eti mānuṣaḥ ||20|| {20}

12,4.21a heḍaṃ paśūnāṃ ny eti brāhmaṇebhyo 'dadad vaśām |
12,4.21c devānāṃ nihitaṃ bhāgaṃ martyaś cen nipriyāyate ||21||

12,4.22a yad anye śataṃ yāceyur brāhmaṇā gopatiṃ vaśām |
12,4.22c athaināṃ devā abruvann evaṃ ha viduṣo vaśā ||22||

12,4.23a ya evaṃ viduṣe 'dattvāthānyebhyo dadad vaśām |
12,4.23c durgā tasmā adhiṣṭhāne pṛthivī sahadevatā ||23||

12,4.24a devā vaśām ayācan yasminn agre ajāyata |
12,4.24c tām etāṃ vidyān nāradaḥ saha devair ud ājata ||24||

12,4.25a anapatyam alpapaśuṃ vaśā kṛṇoti pūruṣam |
12,4.25c brāhmaṇaiś ca yācitām athaināṃ nipriyāyate ||25||

12,4.26a agnīṣomābhyāṃ kāmāya mitrāya varuṇāya ca |
12,4.26c tebhyo yācanti brāhmaṇās teṣv ā vṛścate 'dadat ||26||

12,4.27a yāvad asyā gopatir nopaśṛṇuyād ṛcaḥ svayam |
12,4.27c cared asya tāvad goṣu nāsya śrutvā gṛhe vaset ||27||

12,4.28a yo asyā ṛca upaśrutyātha goṣv acīcarat |
12,4.28c āyuś ca tasya bhūtiṃ ca devā vṛścanti hīḍitāḥ ||28||

12,4.29a vaśā carantī bahudhā devānāṃ nihito nidhiḥ |
12,4.29c āviṣ kṛṇuṣva rūpāṇi yadā sthāma jighāṃsati ||29||

12,4.30a āvir ātmānaṃ kṛṇute yadā sthāma jighāṃsati |
12,4.30c atho ha brahmabhyo vaśā yāñcyāya kṛṇute manaḥ ||30|| {21}

12,4.31a manasā saṃ kalpayati tad devāṃ api gachati |
12,4.31c tato ha brahmāṇo vaśām upaprayanti yācitum ||31||

12,4.32a svadhākāreṇa pitṛbhyo yajñena devatābhyaḥ |
12,4.32c dānena rājanyo vaśāyā mātur heḍam na gachati ||32||

12,4.33a vaśā mātā rājanyasya tathā saṃbhūtam agraśaḥ |
12,4.33c tasyā āhur anarpaṇaṃ yad brahmabhyaḥ pradīyate ||33||

12,4.34a yathājyaṃ pragṛhītam ālumpet sruco agnaye |
12,4.34c evā ha brahmabhyo vaśām agnaya ā vṛścate 'dadat ||34||

12,4.35a puroḍāśavatsā sudughā loke 'smā upa tiṣṭhati |
12,4.35c sāsmai sarvān kāmān vaśā pradaduṣe duhe ||35||

12,4.36a sarvān kāmān yamarājye vaśā pradaduṣe duhe |
12,4.36c athāhur nārakaṃ lokaṃ nirundhānasya yācitām ||36||

12,4.37a pravīyamānā carati kruddhā gopataye vaśā |
12,4.37c vehataṃ mā manyamāno mṛtyoḥ pāśeṣu badhyatām ||37||

12,4.38a yo vehataṃ manyamāno 'mā ca pacate vaśām |
12,4.38c apy asya putrān pautrāṃś ca yācayate bṛhaspatiḥ ||38||

12,4.39a mahad eṣāva tapati carantī goṣu gaur api |
12,4.39c atho ha gopataye vaśādaduṣe viṣaṃ duhe ||39||

12,4.40a priyaṃ paśūnāṃ bhavati yad brahmabhyaḥ pradīyate |
12,4.40c atho vaśāyās tat priyaṃ yad devatrā haviḥ syāt ||40|| {22}

12,4.41a yā vaśā udakalpayan devā yajñād udetya |
12,4.41c tāsāṃ viliptyaṃ bhīmām udākuruta nāradaḥ ||41||

12,4.42a tāṃ devā amīmāṃsanta vaśeyā3m avaśeti |
12,4.42c tām abravīn nārada eṣā vaśānāṃ vaśatameti ||42||

12,4.43a kati nu vaśā nārada yās tvaṃ vettha manuṣyajāḥ |
12,4.43c tās tvā pṛchāmi vidvāṃsaṃ kasyā nāśnīyād abrāhmaṇaḥ ||43||

12,4.44a viliptyā bṛhaspate yā ca sūtavaśā vaśā |
12,4.44c tasyā nāśnīyād abrāhmaṇo ya āśaṃseta bhūtyām ||44||

12,4.45a namas te astu nāradānuṣṭhu viduṣe vaśā |
12,4.45c katamāsāṃ bhīmatamā yām adattvā parābhavet ||45||

12,4.46a viliptī yā bṛhaspate 'tho sūtavaśā vaśā |
12,4.46c tasyā nāśnīyād abrāhmaṇo ya āśaṃseta bhūtyām ||46||

12,4.47a trīṇi vai vaśājātāni viliptī sūtavaśā vaśā |
12,4.47c tāḥ pra yached brahmabhyaḥ so 'nāvraskaḥ prajāpatau ||47||

12,4.48a etad vo brāhmaṇā havir iti manvīta yācitaḥ |
12,4.48c vaśāṃ ced enaṃ yāceyur yā bhīmādaduṣo gṛhe ||48||

12,4.49a devā vaśāṃ pary avadan na no 'dād iti hīḍitāḥ |
12,4.49c etābhir ṛgbhir bhedaṃ tasmād vai sa parābhavat ||49||

12,4.50a utaināṃ bhedo nādadād vaśām indreṇa yācitaḥ |
12,4.50c tasmāt taṃ devā āgaso 'vṛścann ahamuttare ||50||

12,4.51a ye vaśāyā adānāya vadanti parirāpiṇaḥ |
12,4.51c indrasya manyave jālmā ā vṛścante acittyā ||51||

12,4.52a ye gopatiṃ parāṇīyāthāhur mā dadā iti |
12,4.52c rudrasyāstāṃ te hetīṃ pari yanty acittyā ||52||

12,4.53a yadi hutaṃ yady ahutām amā ca pacate vaśām |
12,4.53c devānt sabrāhmaṇān ṛtvā jihmo lokān nir ṛchati ||53|| {23}


12,5.53a śrameṇa tapasā sṛṣṭā brahmaṇā vittā rte śritā ||1||

1satyenāvṛtā śriyā prāvṛtā yaśasā parīvṛtā ||2||

1svadhayā parihitā śraddhayā paryūḍhā dīkṣayā guptā yajñe pratiṣṭhitā loko nidhanam ||3||

1brahma padavāyaṃ brāhmaṇo 'dhipatiḥ ||4||

1tām ādadānasya brahmagavīṃ jinato brāhmaṇaṃ kṣatriyasya ||5||

1apa krāmati sūnṛtā vīryaṃ punyā lakṣmīḥ ||6|| {24}

1ojaś ca tejaś ca sahaś ca balaṃ ca vāk cendriyaṃ ca śrīś ca dharmaś ca ||7||

1brahma ca kṣatraṃ ca rāṣṭraṃ ca viśaś ca tviṣiś ca yaśaś ca varcaś ca draviṇaṃ ca ||8||

1āyuś ca rūpaṃ ca nāma ca kīrtiś ca prāṇaś cāpānaś ca cakṣuś ca śrotraṃ ca ||9||

12,5.10a payaś ca rasaś cānnaṃ cānnādyaṃ ca rtaṃ ca satyaṃ ceṣṭaṃ ca pūrtaṃ ca prajā ca paśavaś ca ||10||

12,5.11a tāni sarvāṇy apa krāmanti brahmagavīm ādadānasya jinato brāhmaṇaṃ kṣatriyasya ||11|| {25}

12,5.12a saiṣā bhīmā brahmagavy aghaviṣā sākṣāt kṛtyā kūlbajam āvṛtā ||12||

12,5.13a sarvāṇy asyāṃ ghorāṇi sarve ca mṛtyavaḥ ||13||

12,5.14a sarvāṇy asyāṃ krūrāṇi sarve puruṣavadhāḥ ||14||

12,5.15a sā brahmajyaṃ devapīyuṃ brahmagavy ādīyamānā mṛtyoḥ padvīṣa ā dyati ||15||

12,5.16a meniḥ śatavadhā hi sā brahmajyasya kṣitir hi sā ||16||

12,5.17a tasmād vai brāhmaṇānāṃ gaur durādharṣā vijānatā ||17||

12,5.18a vajro dhāvantī vaiśvānara udvītā ||18||

12,5.19a hetiḥ śaphān utkhidantī mahādevo 'pekṣamāṇā ||19||

12,5.20a kṣurapavir īkṣamāṇā vāśyamānābhi sphūrjati ||20||

12,5.21a mṛtyur hiṅkṛṇvaty ugro devaḥ puchaṃ paryasyantī ||21||

12,5.22a sarvajyāniḥ karṇau varīvarjayantī rājayakṣmo mehantī ||22||

12,5.23a menir duhyamānā śīrṣaktir dugdhā ||23||

12,5.24a sedir upatiṣṭhantī mithoyodhaḥ parāmṛṣṭā ||24||
12,5.25a śaravyā mukhe 'pinahyamāna ṛtir hanyamānā ||25||

12,5.26a aghaviṣā nipatantī tamo nipatitā ||26||

12,5.27a anugachantī prāṇān upa dāsayati brahmagavī brahmajyasya ||27|| {26}

12,5.28a vairaṃ vikṛtyamānā pautrādyaṃ vibhājyamānā ||28||

12,5.29a devahetir hriyamāṇā vyṛddhir hṛtā ||29||

12,5.30a pāpmādhidhīyamānā pāruṣyam avadhīyamānā ||30||

12,5.31a viṣaṃ prayasyantī takmā prayastā ||31||

12,5.32a aghaṃ pracyamānā duṣvapnyaṃ pakvā ||32||
12,5.33a mūlabarhaṇī paryākriyamāṇā kṣitiḥ paryākṛtā ||33||

12,5.34a asaṃjñā gandhena śug uddhriyamāṇāśīviṣa uddhṛtā ||34||

12,5.35a abhūtir upahriyamāṇā parābhūtir upahṛtā ||35||

12,5.36a śarvaḥ kruddhaḥ piśyamānā śimidā piśitā ||36||

12,5.37a avartir aśyamānā nirṛtir aśitā ||37||

12,5.38a aśitā lokāc chinatti brahmagavī brahmajyam asmāc cāmuṣmāc ca ||38|| {27}

12,5.39a tasyā āhananaṃ kṛtyā menir āśasanaṃ valaga ūbadhyam ||39||

12,5.40a asvagatā parihṇutā ||40||

12,5.41a agniḥ kravyād bhūtvā brahmagavī brahmajyaṃ praviśyātti ||41||

12,5.42a sarvāsyāṅgā parvā mūlāni vṛścati ||42||

12,5.43a chinatty asya pitṛbandhu parā bhāvayati mātṛbandhu ||43||

12,5.44a vivāhāṃ jñātīnt sarvān api kṣāpayati brahmagavī brahmajyasya kṣatriyeṇāpunardīyamānā ||44||

12,5.45a avāstum enam asvagam aprajasaṃ karoty aparāparaṇo bhavati kṣīyate ||45||

12,5.46a ya evaṃ viduṣo brāhmaṇasya kṣatriyo gām ādatte ||46|| {28}

12,5.47a kṣipraṃ vai tasyāhanane gṛdhrāḥ kurvata ailabam ||47||

12,5.48a kṣipraṃ vai tasyādahanaṃ pari nṛtyanti keśinīr āghnānāḥ pāṇinorasi kurvāṇāḥ pāpam ailabam ||48||

12,5.49a kṣipraṃ vai tasya vāstuṣu vṛkāḥ kurvata ailabam ||49||

12,5.50a kṣipraṃ vai tasya pṛchanti yat tad āsī3d idaṃ nu tā3d iti ||50||

12,5.51a chindhy ā chindhi pra chindhy api kṣāpaya kṣāpaya ||51||

12,5.52a ādadānam āṅgirasi brahmajyam upa dāsaya ||52||

12,5.53a vaiśvadevī hy ucyase kṛtyā kūlbajam āvṛtā ||53||

12,5.54a oṣantī samoṣantī brahmaṇo vajraḥ ||54||

12,5.55a kṣurapavir mṛtyur bhūtvā vi dhāva tvam ||55||

12,5.56a ā datse jinatāṃ varca iṣṭaṃ pūrtaṃ cāśiṣaḥ ||56||

12,5.57a ādāya jītaṃ jītāya loke 'muṣmin pra yachasi ||57||

12,5.58a aghnye padavīr bhava brāhmaṇasyābhiśastyā ||58||

12,5.59a meniḥ śaravyā bhavāghād aghaviṣā bhava ||59||

12,5.60a aghnye pra śiro jahi brahmajyasya kṛtāgaso devapīyor arādhasaḥ ||60||

12,5.61a tvayā pramūrṇaṃ mṛditam agnir dahatu duścitam ||61|| {29}

12,5.62a vṛśca pra vṛśca saṃ vṛśca daha pra daha saṃ daha ||62||

12,5.63a brahmajyaṃ devy aghnya ā mūlād anusaṃdaha ||63||

12,5.64a yathāyād yamasādanāt pāpalokān parāvataḥ ||64||

12,5.65a evā tvaṃ devy aghnye brahmajyasya kṛtāgaso devapīyor arādhasaḥ ||65||

12,5.66a vajreṇa śataparvaṇā tīkṣṇena kṣurabhṛṣṭinā ||66||

12,5.67a pra skandhān pra śiro jahi ||67||

12,5.68a lomāny asya saṃ chindhi tvacam asya vi veṣṭaya ||68||

12,5.69a māṃsāny asya śātaya snāvāny asya saṃ vṛha ||69||

12,5.70a asthīny asya pīḍaya majjānam asya nir jahi ||70||

12,5.71a sarvāsyāṅgā parvāṇi vi śrathaya ||71||

12,5.72a agnir enaṃ kravyāt pṛthivyā nudatām ud oṣatu vāyur antarikṣān mahato varimṇaḥ ||72||

12,5.73a sūrya enaṃ divaḥ pra ṇudatāṃ ny oṣatu ||73|| {30}



1udehi vājin yo apsv antar idaṃ rāṣṭraṃ pra viśa sūnṛtāvat |
1yo rohito viśvam idaṃ jajāna sa tvā rāṣṭrāya subhṛtaṃ bibhartu ||1||

1ud vāja ā gan yo apsv antar viśa ā roha tvadyonayo yāḥ |
1somaṃ dadhāno 'pa oṣadhīr gāś catuṣpado dvipada ā veśayeha ||2||

1yūyam ugrā marutaḥ pṛśnimātara indreṇa yujā pra mṛṇīta śatrūn |
1ā vo rohitaḥ śṛṇavat sudānavas triṣaptāso marutaḥ svādusaṃmudaḥ ||3||

1ruho ruroha rohita ā ruroha garbho janīnāṃ januṣām upastham |
1tābhiḥ saṃrabdham anv avindan ṣaḍ urvīr gātuṃ prapaśyann iha rāṣṭram āhāḥ ||4||

1ā te rāṣṭram iha rohito 'hārṣīd vy āsthan mṛdho abhayaṃ te abhūt |
1tasmai te dyāvāpṛthivī revatībhiḥ kāmaṃ duhātām iha śakvarībhiḥ ||5||

1rohito dyāvāpṛthivī jajāna tatra tantuṃ parameṣṭhī tatāna |
1tatra śiśriye 'ja ekapādo 'dṛṃhad dyāvāpṛthivī balena ||6||

1rohito dyāvāpṛthivī adṛṃhat tena sva stabhitaṃ tena nākaḥ |
1tenāntarikṣaṃ vimitā rajāṃsi tena devā amṛtam anv avindan ||7||

1vi rohito amṛśad viśvarūpaṃ samākurvāṇaḥ praruho ruhaś ca |
1divaṃ rūḍhvā mahatā mahimnā saṃ te rāṣṭram anaktu payasā ghṛtena ||8||

1yās te ruhaḥ praruho yās ta āruho yābhir āpṛṇāsi divam antarikṣam |
1tāsāṃ brahmaṇā payasā vavṛdhāno viśi rāṣṭre jāgṛhi rohitasya ||9||

13,1.10a yas te viśas tapasaḥ saṃbabhūvur vatsaṃ gāyatrīm anu tā ihāguḥ |
13,1.10c tās tvā viśantu manasā śivena saṃmātā vatso abhy etu rohitaḥ ||10|| {1}

13,1.11a ūrdhvo rohito adhi nāke asthād viśvā rūpāṇi janayan yuvā kaviḥ |
13,1.11c tigmenāgnir jyotiṣā vi bhāti tṛtīye cakre rajasi priyāṇi ||11||

13,1.12a sahasraśṛṅgo vṛṣabho jātavedā ghṛtāhutaḥ somapṛṣṭhaḥ suvīraḥ |
13,1.12c mā mā hāsīn nāthito net tvā jahāni gopoṣaṃ ca me vīrapoṣaṃ ca dhehi ||12||

13,1.13a rohito yajñasya janitā mukhaṃ ca rohitāya vācā śrotreṇa manasā juhomi |
13,1.13c rohitaṃ devā yanti sumanasyamānāḥ sa mā rohaiḥ sāmityai rohayatu ||13||

13,1.14a rohito yajñaṃ vy adadhād viśvakarmaṇe tasmāt tejāṃsy upa memāny āguḥ |
13,1.14c voceyaṃ te nābhiṃ bhuvanasyādhi majmani ||14||

13,1.15a ā tvā ruroha bṛhaty uta paṅktir ā kakub varcasā jātavedaḥ |
13,1.15c ā tvā rurohoṣṇihākṣaro vaṣaṭkāra ā tvā ruroha rohito retasā saha ||15||

13,1.16a ayaṃ vaste garbhaṃ pṛthivyā divaṃ vaste 'yam antarikṣam |
13,1.16c ayaṃ bradhnasya viṣṭapi svar lokān vy ānaśe ||16||

13,1.17a vācas pate pṛthivī naḥ syonā syonā yonis talpā naḥ suśevā |
13,1.17c ihaiva prāṇaḥ sakhye no astu taṃ tvā parameṣṭhin pary agnir āyuṣā varcasā dadhātu ||17||

13,1.18a vācas pata ṛtavaḥ pañca ye nau vaiśvakarmaṇāḥ pari ye saṃbabhūvuḥ |
13,1.18c ihaiva prāṇaḥ sakhye no astu taṃ tvā parameṣṭhin pari rohita āyuṣā varcasā dadhātu ||18||

13,1.19a vācas pate saumanasaṃ manaś ca goṣṭhe no gā janaya yoniṣu prajāḥ |
13,1.19c ihaiva prāṇaḥ sakhye no astu taṃ tvā parameṣṭhin pary aham āyuṣā varcasā dadhātu ||19||

13,1.20a pari tvā dhāt savitā devo agnir varcasā mitrāvaruṇāv abhi tvā |
13,1.20c sarvā arātīr avakrāmann ehīdaṃ rāṣṭram akaraḥ sunṛtāvat ||20|| {2}

13,1.21a yaṃ tvā pṛṣatī rathe praṣṭir vahati rohita |
13,1.21c śubhā yāsi riṇann apaḥ ||21||

13,1.22a anuvratā rohiṇī rohitasya sūriḥ suvarṇā bṛhatī suvarcāḥ |
13,1.22c tayā vājān viśvarūpāṃ jayema tayā viśvāḥ pṛtanā abhi ṣyāma ||22||

13,1.23a idaṃ sado rohiṇī rohitasyāsau panthāḥ pṛṣatī yena yāti |
13,1.23c tāṃ gandharvāḥ kaśyapā un nayanti tāṃ rakṣanti kavayo 'pramādam ||23||

13,1.24a sūryasyāśvā harayaḥ ketumantaḥ sadā vahanty amṛtāḥ sukhaṃ ratham |
13,1.24c ghṛtapāvā rohito bhrājamāno divaṃ devaḥ pṛṣatīm ā viveśa ||24||

13,1.25a yo rohito vṛṣabhas tigmaśṛṅgaḥ pary agniṃ pari sūryaṃ babhūva |
13,1.25c yo viṣṭabhnāti pṛthivīṃ divaṃ ca tasmād devā adhi sṛṣṭīḥ sṛjante ||25||

13,1.26a rohito divam āruhan mahataḥ pary arṇavāt |
13,1.26c sarvo ruroha rohito ruhaḥ ||26||

13,1.27a vi mimīṣva payasvatīṃ ghṛtācīṃ devānāṃ dhenur anapaspṛg eṣā |
13,1.27c indraḥ somaṃ pibatu kṣemo astv agniḥ pra stautu vi mṛdho nudasva ||27||

13,1.28a samiddho agniḥ samidhāno ghṛtavṛddho ghṛtāhutaḥ |
13,1.28c abhīṣāṭ viśvāṣāḍ agniḥ sapatnān hantu ye mama ||28||

13,1.29a hantv enān pra dahatv arir yo naḥ pṛtanyati |
13,1.29c kravyādāgninā vayaṃ sapatnān pra dahāmasi ||29||

13,1.30a avācīnān ava jahīndra vajreṇa bāhumān |
13,1.30c adhā sapatnān māmakān agnes tejobhir ādiṣi ||30|| {3}

13,1.31a agne sapatnān adharān pādayāsmad vyathayā sajātam utpipānaṃ bṛhaspate |
13,1.31c indrāgnī mitrāvaruṇāv adhare padyantām apratimanyūyamānāḥ ||31||

13,1.32a udyaṃs tvaṃ deva sūrya sapatnān ava me jahi |
13,1.32c avainān aśmanā jahi te yantv adhamaṃ tamaḥ ||32||

13,1.33a vatso virājo vṛṣabho matīnām ā ruroha śukrapṛṣṭho 'ntarikṣam |
13,1.33c ghṛtenārkam abhy arcanti vatsaṃ brahma santaṃ brahmaṇā vardhayanti ||33||

13,1.34a divaṃ ca roha pṛthivīṃ ca roha rāṣṭraṃ ca roha draviṇaṃ ca roha |
13,1.34c prajāṃ ca rohāmṛtaṃ ca roha rohitena tanvaṃ saṃ spṛṣasva ||34||

13,1.35a ye devā rāṣṭrabhṛto 'bhito yanti sūryam |
13,1.35c taiṣ ṭe rohitaḥ samvidāno rāṣṭraṃ dadhātu sumanasyamānaḥ ||35||

13,1.36a ut tvā yajñā brahmapūtā vahanty adhvagato harayas tvā vahanti |
13,1.36c tiraḥ samudram ati rocase 'rṇavam ||36||

13,1.37a rohite dyāvāpṛthivī adhi śrite vasujiti gojiti saṃdhanājiti |
13,1.37c sahasraṃ yasya janimāni sapta ca voceyaṃ te nābhiṃ bhuvanasyādhi majmani ||37||

13,1.38a yaśā yāsi pradiśo diśaś ca yaśāḥ paśūnām uta carṣaṇīnām |
13,1.38c yaśāḥ pṛthivyā adityā upasthe 'haṃ bhūyāsaṃ saviteva cāruḥ ||38||

13,1.39a amutra sann iha vetthetaḥ saṃs tāni paśyasi |
13,1.39c itaḥ paśyanti rocanaṃ divi sūryaṃ vipaścitam ||39||

13,1.40a devo devān marcayasy antaś carasy arṇave |
13,1.40c samānam agnim indhate taṃ viduḥ kavayaḥ pare ||40|| {4}

13,1.41a avaḥ pareṇa para enāvareṇa padā vatsaṃ bibratī gaur ud asthāt |
13,1.41c sā kadrīcī kaṃ svid ardhaṃ parāgāt kva svit sūte nahi yūthe asmin ||41||

13,1.42a ekapadī dvipadī sā catuṣpady aṣṭāpadī navapadī babhūvuṣī |
13,1.42c sahasrākṣarā bhuvanasya paṅktis tasyāḥ samudrā adhi vi kṣaranti ||42||

13,1.43a ārohan dyām amṛtaḥ prāva me vacaḥ |
13,1.43c ut tvā yajñā brahmapūtā vahanty adhvagato harayas tvā vahanti ||43||

13,1.44a veda tat te amartya yat ta ākramaṇaṃ divi |
13,1.44c yat te sadhasthaṃ parame vyoman ||44||

13,1.45a sūryo dyāṃ sūryaḥ pṛṭhivīṃ sūrya āpo'ti paśyati |
13,1.45c sūryo bhūtasyaikaṃ cakṣur ā ruroha divaṃ mahīm ||45||

13,1.46a urvīr āsan paridhayo vedir bhūmir akalpata |
13,1.46c tatraitāv agnī ādhatta himaṃ ghraṃsaṃ ca rohitaḥ ||46||

13,1.47a himaṃ ghraṃsaṃ cādhāya yūpān kṛtvā parvatān |
13,1.47c varṣājyāv agnī ījāte rohitasya svarvidaḥ ||47||

13,1.48a svarvido rohitasya brahmaṇāgniḥ sam idhyate |
13,1.48c tasmād ghraṃsas tasmād dhimas tasmād yajño 'jāyata ||48||

13,1.49a brahmaṇāgnī vāvṛdhānau brahmavṛddhau brahmāhutau |
13,1.49c brahmeddhāv agnī ījāte rohitasya svarvidaḥ ||49||

13,1.50a satye anyaḥ samāhito 'psv anyaḥ sam idhyate |
13,1.50c brahmeddhāv agnī ījāte rohitasya svarvidaḥ ||50|| {5}

13,1.51a yaṃ vātaḥ pariśumbhati yaṃ vendro brahmaṇaspatiḥ |
13,1.51c brahmeddhāvagnī ījāte rohitasya svarvidaḥ ||51||

13,1.52a vediṃ bhūmiṃ kalpayitvā divaṃ kṛtvā dakṣiṇām |
13,1.52c ghraṃsaṃ tad agniṃ kṛtvā cakāra viśvam ātmanvad varṣeṇājyena rohitaḥ ||52||

13,1.53a varṣam ājam ghraṃso agnir vedir bhūmir akalpata |
13,1.53c tatraitān parvatān agnir gīrbhir ūrdhvāṃ akalpayat ||53||

13,1.54a gīrbhir ūrdhvān kalpayitvā rohito bhūmim abravīt |
13,1.54c tvayīdaṃ sarvaṃ jāyatāṃ yad bhūtaṃ yac ca bhāvyam ||54||

13,1.55a sa yajñaḥ prathamo bhūto bhavyo ajāyata |
13,1.55c tasmād dha jajña idaṃ sarvaṃ yat kiṃ cedaṃ virocate rohitena ṛṣiṇābhṛtam ||55||

13,1.56a yaś ca gāṃ padā sphurati pratyaṅ sūryaṃ ca mehati |
13,1.56c tasya vṛścāmi te mūlaṃ na chāyāṃ karavo 'param ||56||

13,1.57a yo mābhichāyam atyeṣi māṃ cāgniṃ cāntarā |
13,1.57c tasya vṛścāmi te mūlaṃ na chāyāṃ karavo 'param ||57||

13,1.58a yo adya deva sūrya tvāṃ ca māṃ cāntarāyati |
13,1.58c duṣvapnyaṃ tasmiṃ chamalaṃ duritāni ca mṛjmahe ||58||

13,1.59a mā pra gāma patho vayaṃ mā yajñād indra sominaḥ |
13,1.59c mānta sthur no arātayaḥ ||59||

13,1.60a yo yajñasya prasādhanas tantur deveṣv ātataḥ |
13,1.60c tam āhutam aśīmahi ||60|| {6}



1ud asya ketavo divi śukrā bhrājanta īrate |
1ādityasya nṛcakṣaso mahivratasya mīḍhuṣaḥ ||1||

1diśāṃ prajñānāṃ svarayantam arciṣā supakṣam āśuṃ patayantam arṇave |
1stavāma sūryaṃ bhuvanasya gopāṃ yo raśmibhir diśa ābhāti sarvāḥ ||2||

1yat prāṅ pratyaṅ svadhayā yāsi śībhaṃ nānārūpe ahanī karṣi māyayā |
1tad āditya mahi tat te mahi śravo yad eko viśvaṃ pari bhūma jāyase ||3||

1vipaścitaṃ taraṇiṃ bhrājamānaṃ vahanti yaṃ haritaḥ sapta bahvīḥ |
1srutād yam attrir divam unnināya taṃ tvā paśyanti pariyāntam ājim ||4||

1mā tvā dabhan pariyāntam ājiṃ svasti durgāṃ ati yāhi śībham |
1divaṃ ca sūrya pṛthivīṃ ca devīm ahorātre vimimāno yad eṣi ||5||

1svasti te sūrya carase rathāya yenobhāv antau pariyāsi sadyaḥ |
1yaṃ te vahanti harito vahiṣṭhāḥ śatam aśvā yadi vā sapta bahvīḥ ||6||

1sukhaṃ sūrya ratham aṃśumantaṃ syonaṃ suvahnim adhi tiṣṭha vājinam |
1yaṃ te vahanti harito vahiṣṭhāḥ śatam aśvā yadi vā sapta bahvīḥ ||7||

1sapta sūryo harito yātave rathe hiraṇyatvacaso bṛhatīr ayukta |
1amoci śukro rajasaḥ parastād vidhūya devas tamo divam āruhat ||8||

1ut ketunā bṛhatā deva āgann apāvṛk tamo 'bhi jyotir aśrait |
1divyaḥ suparṇaḥ sa vīro vy akhyad aditeḥ putro bhuvanāni viśvā ||9||

13,2.10a udyan raśmīn ā tanuṣe viśvā rupāṇi puṣyasi |
13,2.10c ubhā samudrau kratunā vi bhāsi sarvāṃl lokān paribhūr bhrājamānaḥ ||10|| {7}

13,2.11a pūrvāparaṃ carato māyayaitau śiśū krīḍantau pari yāto 'rṇavam |
13,2.11c viśvānyo bhuvanā vicaṣṭe hairaṇyair anyaṃ harito vahanti ||11||

13,2.12a divi tvāttrir adhārayat sūryā māsāya kartave |
13,2.12c sa eṣi sudhṛtas tapan viśvā bhūtāvacākaśat ||12||

13,2.13a ubhāv antau sam arṣasi vatsaḥ saṃmātarāv iva |
13,2.13c nanv etad itaḥ purā brahma devā amī viduḥ ||13||

13,2.14a yat samudram anu śritaṃ tat siṣāsati sūryaḥ |
13,2.14c adhvāsya vitato mahān pūrvaś cāparaś ca yaḥ ||14||

13,2.15a taṃ sam āpnoti jūtibhis tato nāpa cikitsati |
13,2.15c tenāmṛtasya bhakṣaṃ devānāṃ nāva rundhate ||15||

13,2.16a ud u tyaṃ jātavedasaṃ devaṃ vahanti ketavaḥ |
13,2.16c dṛśe viśvāya sūryam ||16||

13,2.17a apa tye tāyavo yathā nakṣatrā yanty aktubhiḥ |
13,2.17c sūrāya viśvacakṣase ||17||

13,2.18a adṛśrann asya ketavo vi raśmayo janāṃ anu |
13,2.18c bhrājanto agnayo yathā ||18||

13,2.19a taraṇir viśvadarśato jyotiṣkṛd asi sūrya |
13,2.19c viśvam ā bhāsi rocana ||19||

13,2.20a pratyaṅ devānāṃ viśaḥ pratyaṅṅ ud eṣi mānuṣīḥ |
13,2.20c pratyaṅ viśvaṃ svar dṛśe ||20|| {8}

13,2.21a yenā pāvaka cakṣasā bhuraṇyantaṃ janāṃ anu |
13,2.21c tvaṃ varuṇa paśyasi ||21||

13,2.22a vi dyām eṣi rajas pṛthv ahar mimāno aktubhiḥ |
13,2.22c paśyan janmāni sūrya ||22||

13,2.23a sapta tvā harito rathe vahanti deva sūrya |
13,2.23c śociṣkeśaṃ vicakṣaṇam ||23||

13,2.24a ayukta sapta śundhyuvaḥ sūro rathasya naptyaḥ |
13,2.24c tābhir yāti svayuktibhiḥ ||24||

13,2.25a rohito divam āruhat tapasā tapasvī |
13,2.25c sa yonim aiti sa u jāyate punaḥ sa devānām adhipatir babhūva ||25||

13,2.26a yo viśvacarṣaṇir uta viśvatomukho yo viśvataspāṇir uta viśvataspṛthaḥ |
13,2.26c saṃ bāhubhyāṃ bharati saṃ patatrair dyāvāpṛthivī janayan deva ekaḥ ||26||

13,2.27a ekapād dvipado bhūyo vi cakrame dvipāt tripādam abhy eti paścāt |
13,2.27c dvipād dha ṣaṭpado bhūyo vi cakrame ta ekapadas tanvaṃ sam āsate ||27||

13,2.28a atandro yāsyan harito yad āsthād dve rūpe kṛṇute rocamānaḥ |
13,2.28c ketumān udyant sahamāno rajāṃsi viśvā āditya pravato vi bhāsi ||28||

13,2.29a baṇ mahāṃ asi sūrya baḍ āditya mahāṃ asi |
13,2.29c mahāṃs te mahato mahimā tvam āditya mahāṃ asi ||29||

13,2.30a rocase divi rocase antarikṣe pataṅga pṛthivyāṃ rocase rocase apsv antaḥ |
13,2.30c ubhā samudrau rucyā vy āpitha devo devāsi mahiṣaḥ svarjit ||30|| {9}

13,2.31a arvāṅ parastāt prayato vyadhva āśur vipaścit patayan pataṅgaḥ |
13,2.31c viṣṇur vicittaḥ śavasādhitiṣṭhan pra ketunā sahate viśvam ejat ||31||

13,2.32a citrāś cikitvān mahiṣaḥ suparṇa ārocayan rodasī antarikṣam |
13,2.32c ahorātre pari sūryaṃ vasāne prāsya viśvā tirato vīryāṇi ||32||

13,2.33a tigmo vibhrājan tanvaṃ śiśāno 'raṃgamāsaḥ pravato rarāṇaḥ |
13,2.33c jyotiṣmān pakṣī mahiṣo vayodhā viśvā āsthāt pradiśaḥ kalpamānaḥ ||33||

13,2.34a citraṃ devānām ketur anīkaṃ jyotiṣmān pradiśaḥ sūrya udyan |
13,2.34c divākaro 'ti dyumnais tamāṃsi viśvātārīd duritāni śukraḥ ||34||

13,2.35a citraṃ devānām ud agād anīkaṃ cakṣur mitrasya varuṇasyāgneḥ |
13,2.35c āprād dyāvāpṛthivī antarikṣaṃ sūrya ātmā jagatas tasthuṣaś ca ||35||

13,2.36a uccā patantam aruṇaṃ suparṇaṃ madhye divas taraṇiṃ bhrājamānam |
13,2.36c paśyama tvā savitāraṃ yam āhur ajasraṃ jyotir yad avindad attriḥ ||36||

13,2.37a divas pṛṣṭhe dhāvamānaṃ suparṇam adityāḥ putraṃ nāthakāma upa yāmi bhītaḥ |
13,2.37c sa naḥ sūrya pra tira dīrgham āyur mā riṣāma sumatau te syāma ||37||

13,2.38a sahasrāhṇyaṃ viyatāv asya pakṣau harer haṃsasya patataḥ svargam |
13,2.38c sa devānt sarvān urasy upadadya saṃpaśyan yāti bhuvanāni viśvā ||38||

13,2.39a rohitaḥ kālo abhavad rohito 'gre prajāpatiḥ |
13,2.39c rohito yajñānāṃ mukhaṃ rohitaḥ svar ābharat ||39||

13,2.40a rohito loko abhavad rohito 'ty atapad divam |
13,2.40c rohito raśmibhir bhūmiṃ samudram anu saṃ carat ||40|| {10}

13,2.41a sarvā diśaḥ sam acarad rohito 'dhipatir divaḥ |
13,2.41c divaṃ samudram ād bhūmiṃ sarvaṃ bhūtaṃ vi rakṣati ||41||

13,2.42a ārohan chukro bṛhatīr atandro dve rūpe kṛṇute rocamānaḥ |
13,2.42c citraś cikitvān mahiṣo vātamāyā yāvato lokān abhi yad vibhāti ||42||

13,2.43a abhy anyad eti pary anyad asyate 'horātrābhyāṃ mahiṣaḥ kalpamānaḥ |
13,2.43c sūryaṃ vayaṃ rajasi kṣiyantaṃ gātuvidaṃ havāmahe nādhamānāḥ ||43||

13,2.44a pṛthivīpro mahiṣo nādhamānasya gātur adabdhacakṣuḥ pari viśvaṃ babhūva |
13,2.44c viśvaṃ saṃpaśyant suvidatro yajatra idaṃ śṛṇotu yad ahaṃ bravīmi ||44||

13,2.45a pary asya mahimā pṛthivīṃ samudraṃ jyotiṣā vibhrājan pari dyām antarikṣam |
13,2.45c sarvaṃ saṃpaśyant suvidatro yajatra idaṃ śṛṇotu yad ahaṃ bravīmi ||45||

13,2.46a abodhy agniḥ samidhā janānāṃ prati dhenum ivāyatīm uṣasam |
13,2.46c yahvā iva pra vayām ujjihānāḥ pra bhānavaḥ sisrate nākam acha ||46|| {11}



1ya ime dyāvāpṛthivī jajāna yo drāpim kṛtvā bhuvanāni vaste |
1yasmin kṣiyanti pradiśaḥ ṣaḍ urvīr yāḥ pataṅgo anu vicākaśīti |
1tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

1yasmād vātā ṛtuthā pavante yasmāt samudrā adhi vikṣaranti |
1tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |
1ud vepaya rohita pra kṣiṇīhi brahmajyasya prati muñca pāśān ||2||

1yo mārayati prāṇayati yasmāt prāṇanti bhuvanāni viśvā |
1tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |
1ud vepaya rohita pra kṣiṇīhi brahmajyasya prati muñca pāśān ||3||

1yaḥ prāṇena dyāvāpṛthivī tarpayaty apānena samudrasya jaṭharaṃ yaḥ piparti |
1tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |
1ud vepaya rohita pra kṣiṇīhi brahmajyasya prati muñca pāśān ||4||

1yasmin virāṭ parameṣṭhī prajāpatir agnir vaiśvānaraḥ saha paṅktyā śritaḥ |
1yaḥ parasya prāṇaṃ paramasya teja ādade |
1tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

1yasmin ṣaḍ urvīḥ pañca diśo adhiśritāś catasra āpo yajñasya trayo 'kṣarāḥ |
1yo antarā rodasī kruddhaś cakṣuṣaikṣata |
1tasya devasya kruddhasyaitad āgo ya evaṃ vidvāṃsaṃ brāhmaṇam jināti |

1yo annādo annapatir babhūva brahmaṇas patir uta yaḥ |
1bhūto bhaviṣyat bhuvanasya yas patiḥ |
1tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

1ahorātrair vimitaṃ triṃśadaṅgaṃ trayodaśaṃ māsaṃ yo nirmimīte |
1tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |
1ud vepaya rohita pra kṣiṇīhi brahmajyasya prati muñca pāśān ||8||

1kṛsṇaṃ niyānaṃ harayaḥ suparṇā apo vasānā divam ut patanti |
1ta āvavṛtrant sadanād ṛtasya |
1tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.10a yat te candraṃ kaśyapa rocanāvad yat saṃhitaṃ puṣkalaṃ citrabhānu yasmint sūryā ārpitāḥ sapta sākam |
13,3.10c tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |
13,3.10e ud vepaya rohita pra kṣiṇīhi brahmajyasya prati muñca pāśān ||10|| {12}

13,3.11a bṛhad enam anu vaste purastād rathaṃtaraṃ prati gṛhṇāti paścāt |
13,3.11c jyotir vasāne sadam apramādam |
13,3.11e tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.12a bṛhad anyataḥ pakṣa āsīd rathaṃtaram anyataḥ sabale sadhrīcī |
13,3.12c yad rohitam ajanayanta devāḥ |
13,3.12e tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.13a sa varuṇaḥ sāyam agnir bhavati sa mitro bhavati prātar udyan |
13,3.13c sa savitā bhūtvāntarikṣeṇa yāti sa indro bhūtvā tapati madhyato divam |
13,3.13e tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.14a sahasrāhṇyaṃ viyatāv asya pakṣau harer haṃsasya patataḥ svargam |
13,3.14c sa devānt sarvān urasy upadadya saṃpaśyan yāti bhuvanāni viśvā |
13,3.14e tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.15a ayaṃ sa devo apsv antaḥ sahasramūlaḥ paruśāko attriḥ |
13,3.15c ya idaṃ viśvaṃ bhuvanaṃ jajāna |
13,3.15e tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.16a śukraṃ vahanti harayo raghuṣyado devaṃ divi varcasā bhrājamānam |
13,3.16c yasyordhvā divaṃ tanvas tapanty arvāṅ suvarṇaiḥ paṭarair vi bhāti |
13,3.16e tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.17a yenādityān haritaḥ samvahanti yena yajñena bahavo yanti prajānantaḥ |
13,3.17c yad ekaṃ jyotir bahudhā vibhāti |
13,3.17e tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.18a sapta yuñjanti ratham ekacakram eko aśvo vahati saptanāmā |
13,3.18c trinābhi cakram ajaram anarvaṃ yatremā viśvā bhuvanādhi tasthuḥ |
13,3.18e tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.19a aṣṭadhā yukto vahati vahnir ugraḥ pitā devānāṃ janitā matīnām |
13,3.19c ṛtasya tantuṃ manasā mimānaḥ sarvā diśaḥ pavate mātariśvā |
13,3.19e tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.20a saṃyañcaṃ tantuṃ pradiśo 'nu sarvā antar gāyatryām amṛtasya garbhe |
13,3.20c tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |
13,3.20e ud vepaya rohita pra kṣiṇīhi brahmajyasya prati muñca pāśān ||20|| {13}

13,3.21a nimrucas tisro vyuṣo ha tisras trīṇi rajāṃsi divo aṅga tisraḥ |
13,3.21c vidmā te agne tredhā janitraṃ tredhā devānāṃ janimāni vidma |
13,3.21e tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.22a vi ya aurṇot pṛthivīṃ jāyamāna ā samudram adadhāt antarikṣe |
13,3.22c tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |
13,3.22e ud vepaya rohita pra kṣiṇīhi brahmajyasya prati muñca pāśān ||22||

13,3.23a tvam agne kratubhiḥ ketubhir hito 'rkaḥ samiddha ud arocathā divi |
13,3.23c kim abhy ārcan marutaḥ pṛśnimātaro yad rohitam ajanayanta devāḥ |
13,3.23e tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.24a ya ātmadā baladā yasya viśva upāsate praśiṣaṃ yasya devāḥ |
13,3.24c yo 'syeśe dvipado yaś catuṣpadaḥ |
13,3.24e tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.25a ekapād dvipado bhūyo vi cakrame dvipāt tripādam abhy eti paścāt |
13,3.25c catuṣpāc cakre dvipadām abhisvare saṃpaśyan paṅktim upatiṣṭhamānaḥ |
13,3.25e tasya devasya kruddhasyaitad āgo ya evaṃ vidvāṃsaṃ brāhmaṇaṃ jināti |

13,3.26a kṛṣṇāyaḥ putro arjuno rātryā vatso 'jāyata |
13,3.26c sa ha dyām adhi rohati ruho ruroha rohitaḥ ||26|| {14}


13,4.26a sa eti savitā svar divas pṛṣṭhe 'vacākaśat ||1||

1raśmibhir nabha ābhṛtaṃ mahendra ety āvṛtaḥ ||2||

1sa dhātā sa vidhartā sa vāyur nabha ucchritam ||3||

1so 'ryamā sa varuṇaḥ sa rudraḥ sa mahādevaḥ ||4||

1so agniḥ sa u sūryaḥ sa u eva mahāyamaḥ ||5||

1taṃ vatsā upa tiṣṭhanty ekaśīrṣāṇo yutā daśa ||6||

1paścāt prāñca ā tanvanti yad udeti vi bhāsati ||7||

1tasyaiṣa māruto gaṇaḥ sa eti śikyākṛtaḥ ||8||

1raśmibhir nabha ābhṛtaṃ mahendra ety āvṛtaḥ ||9||

13,4.10a tasyeme nava kośā viṣṭambhā navadhā hitāḥ ||10||

13,4.11a sa prajābhyo vi paśyati yac ca prāṇati yac ca na ||11||

13,4.12a tam idaṃ nigataṃ sahaḥ sa eṣa eka ekavṛd eka eva ||12||

13,4.13a ete asmin devā ekavṛto bhavanti ||13|| {15}

13,4.14a kīrtiś ca yaśaś cāmbhaś ca nabhaś ca brāhmaṇavarcasaṃ cānnaṃ cānnādyaṃ ca ||14||

13,4.15a ya etaṃ devam ekavṛtaṃ veda ||15||

13,4.16a na dvitīyo na tṛtīyaś caturtho nāpy ucyate ||16||

13,4.17a na pañcamo na ṣaṣṭhaḥ saptamo nāpy ucyate ||17||

13,4.18a nāṣṭamo na navamo daśamo nāpy ucyate ||18||

13,4.19a sa sarvasmai vi paśyati yac ca prāṇati yac ca na ||19||

13,4.20a tam idaṃ nigataṃ sahaḥ sa eṣa eka ekavṛd eka eva ||20||

13,4.21a sarve asmin devā ekavṛto bhavanti ||21|| {16}

13,4.22a brahma ca tapaś ca kīrtiś ca yaśaś cāmbhaś ca nabhaś ca brāhmaṇavarcasaṃ cānnaṃ cānnādyaṃ ca ||2||

13,4.23a bhūtaṃ ca bhavyaṃ ca śraddhā ca ruciś ca svargaś ca svadhā ca ||23||

13,4.24a ya etaṃ devam ekavṛtaṃ veda ||24||

13,4.25a sa eva mṛtyuḥ so 'mṛtaṃ so 'bhvaṃ sa rakṣaḥ ||25||

13,4.26a sa rudro vasuvanir vasudeye namovāke vaṣaṭkāro 'nu saṃhitaḥ ||26||

13,4.27a tasyeme sarve yātava upa praśiṣam āsate ||27||

13,4.28a tasyāmū sarvā nakṣatrā vaśe candramasā saha ||28|| {17}

13,4.29a sa vā ahno 'jāyata tasmād ahar ajāyata ||29||

13,4.30a sa vai rātryā ajāyata tasmād rātrir ajāyata ||30||

13,4.31a sa vā antarikṣād ajāyata tasmād antarikṣam ajāyata ||31||

13,4.32a sa vai vāyor ajāyata tasmād vāyur ajāyata ||32||

13,4.33a sa vai divo 'jāyata tasmād dyaur adhi ajāyata ||33||

13,4.34a sa vai digbhyo 'jāyata tasmād diśo 'jāyanta ||34||

13,4.35a sa vai bhūmer ajāyata tasmād bhūmir ajāyata ||35||

13,4.36a sa vā agner ajāyata tasmād agnir ajāyata ||36||

13,4.37a sa vā adbhyo 'jāyata tasmād āpo 'jāyanta ||37||

13,4.38a sa vā ṛgbhyo 'jāyata tasmād ṛco 'jāyanta ||38||

13,4.39a sa vai yajñād ajāyata tasmād yajño 'jāyata ||39||

13,4.40a sa yajñas tasya yajñaḥ sa yajñasya śiras kṛtam ||40||

13,4.41a sa stanayati sa vi dyotate sa u aśmānam asyati ||41||

13,4.42a pāpāya vā bhadrāya vā puruṣāyāsurāya vā ||42||

13,4.43a yad vā kṛṇoṣy oṣadhīr yad vā varṣasi bhadrayā yad vā janyam avīvṛdhaḥ ||43||

13,4.44a tāvāṃs te maghavan mahimopo te tanvaḥ śatam ||44||

13,4.45a upo te badhve baddhāni yadi vāsi nyarbudam ||45|| {18}

13,4.46a bhūyān indro namurād bhūyān indrāsi mṛtyubhyaḥ ||46||

13,4.47a bhūyān arātyāḥ śacyāḥ patis tvam indrāsi vibhūḥ prabhūr iti tvopāsmahe vayam ||47||

13,4.48a namas te astu paśyata paśya mā paśyata ||48||

13,4.49a annādyena yaśasā tejasā brāhmaṇavarcasena ||49||

13,4.50a ambho amo mahaḥ saha iti tvopāsmahe vayam ||50||

13,4.51a ambho aruṇaṃ rajataṃ rajaḥ saha iti tvopāsmahe vayam ||51|| {19}

13,4.52a uruḥ pṛthuḥ subhūr bhuva iti tvopāsmahe vayam ||52||

13,4.53a pratho varo vyaco loka iti tvopāsmahe vayam ||53||

13,4.54a bhavadvasur idadvasuḥ saṃyadvasur āyadvasur iti tvopāsmahe vayam ||54||

13,4.55a namas te astu paśyata paśya mā paśyata ||55||

13,4.56a annādyena yaśasā tejasā brāhmaṇavarcasena ||56|| {20}



1satyenottabhitā bhūmiḥ sūryeṇottabhitā dyauḥ |
1ṛtenādityās tiṣṭhanti divi somo adhi śritaḥ ||1||

1somenādityā balinaḥ somena pṛthivī mahī |
1atho nakṣatrāṇām eṣām upasthe soma āhitaḥ ||2||

1somaṃ manyate papivān yat saṃpiṃṣanty oṣadhim |
1somaṃ yaṃ brahmāṇo vidur na tasyāśnāti pārthivaḥ ||3||

1yat tvā soma prapibanti tata ā pyāyase punaḥ |
1vāyuḥ somasya rakṣitā samānāṃ māsa ākṛtiḥ ||4||

1āchadvidhānair gupito bārhataiḥ soma rakṣitaḥ |
1grāvṇām ic chṛṇvan tiṣṭhasi na te aśnāti pārthivaḥ ||5||

1cittir ā upabarhaṇaṃ cakṣur ā abhyañjanam |
1dyaur bhūmiḥ kośa āsīd yad ayāt sūryā patim ||6||

1raibhy āsīd anudeyī nārāśaṃsī nyocanī |
1suryāyā bhadram id vāso gāthayati pariṣkṛtā ||7||

1stomā āsan pratidhayaḥ kurīraṃ chanda opaśaḥ |
1sūryāyā aśvinā varāgnir āsīt purogavaḥ ||8||

1somo vadhūyur abhavad aśvināstām ubhā varā |
1sūryāṃ yat patye śaṃsantīṃ manasā savitādadāt ||9||

14,1.10a mano asyā ana āsīd dyaur āsīd uta chadiḥ |
14,1.10c śukrāv anaḍvāhāv āstāṃ yad ayāt sūryā patim ||10|| {1}

14,1.11a ṛksāmābhyām abhihitau gāvau te sāmanāv aitām |
14,1.11c śrotre te cakre āstāṃ divi panthāś carācaraḥ ||11||

14,1.12a śucī te cakre yātyā vyāno akṣa āhataḥ |
14,1.12c ano manasmayaṃ sūryārohat prayatī patim ||12||

14,1.13a sūryāyā vahatuḥ prāgāt savitā yam avāsṛjat |
14,1.13c maghāsu hanyante gāvaḥ phalgunīṣu vy uhyate ||13||

14,1.14a yad aśvinā pṛchamānāv ayātaṃ tricakreṇa vahatuṃ sūryāyāḥ |
14,1.14c kvaikaṃ cakraṃ vām āsīt kva deṣṭrāya tasthathuḥ ||14||

14,1.15a yad ayātaṃ śubhas patī vareyaṃ sūryām upa |
14,1.15c viśve devā anu tad vām ajānan putraḥ pitaram avṛṇīta pūṣā ||15||

14,1.16a dve te cakre sūrye brahmāṇa ṛtuthā viduḥ |
14,1.16c athaikaṃ cakraṃ yad guhā tad addhātaya id viduḥ ||16||

14,1.17a aryamaṇaṃ yajāmahe subandhuṃ pativedanam |
14,1.17c urvārukam iva bandhanāt preto muñcāmi nāmutaḥ ||17||

14,1.18a preto muñcāmi nāmutaḥ subaddhām amutas karam |
14,1.18c yatheyam indra mīḍhvaḥ suputrā subhagāsati ||18||

14,1.19a pra tvā muñcāmi varuṇasya pāśād yena tvābadhnāt savitā suśevāḥ |
14,1.19c ṛtasya yonau sukṛtasya loke syonaṃ te astu sahasaṃbhalāyai ||19||
14,1.20a bhagas tveto nayatu hastagṛhyāśvinā tvā pra vahatāṃ rathena |
14,1.20c gṛhān gacha gṛhapatnī yathāso vaśinī tvaṃ vidatham ā vadāsi ||20|| {2}

14,1.21a iha priyaṃ prajāyai te sam ṛdhyatām asmin gṛhe gārhapatyāya jāgṛhi |
14,1.21c enā patyā tanvaṃ saṃ spṛśasvātha jirvir vidatham ā vadāsi ||21||

14,1.22a ihaiva staṃ mā vi yauṣṭaṃ viśvam āyur vy aśnutam |
14,1.22c krīḍantau putrair naptṛbhir modamānau svastakau ||22||

14,1.23a pūrvāparaṃ carato māyaitau śiśū krīḍantau pari yāto 'rṇavam |
14,1.23c viśvānyo bhuvanā vicaṣṭa ṛtūṃr anyo vidadhaj jāyase navaḥ ||23||

14,1.24a navonavo bhavasi jāyamāno 'hnāṃ ketur uṣasām eṣy agram |
14,1.24c bhāgaṃ devebhyo vi dadhāsy āyan pra candramas tirase dīrgham āyuḥ ||24||
14,1.25a parā dehi śāmulyaṃ brahmabhyo vi bhajā vasu |
14,1.25c kṛtyaiṣā padvatī bhūtvā jāyā viśate patim ||25||

14,1.26a nīlalohitaṃ bhavati kṛtyāsaktir vy ajyate |
14,1.26c edhante asyā jñātayaḥ patir bandheṣu badhyate ||26||

14,1.27a aślīlā tanūr bhavati ruśatī pāpayāmuyā |
14,1.27c patir yad vadhvo vāsasaḥ svam aṅgam abhyūrṇute ||27||

14,1.28a āśasanaṃ viśasanam atho adhivikartanam |
14,1.28c sūryāyāḥ paśya rūpāṇi tāni brahmota śumbhati ||28||

14,1.29a tṛṣṭam etat kaṭukam apāṣṭhavad viṣavan naitad attave |
14,1.29c sūryāṃ yo brahmā veda sa id vādhūyam arhati ||29||

14,1.30a sa it tat syonaṃ harati brahmā vāsaḥ sumaṅgalam |
14,1.30c prāyaścittiṃ yo adhyeti yena jāyā na riṣyati ||30|| {3}

14,1.31a yuvaṃ bhagaṃ saṃ bharataṃ samṛddham ṛtaṃ vadantāv ṛtodyeṣu |
14,1.31c brahmaṇas pate patim asyai rocaya cāru saṃbhalo vadatu vācam etām ||31||

14,1.32a ihed asātha na paro gamāthemaṃ gāvaḥ prajayā vardhayātha |
14,1.32c śubhaṃ yatīr usriyāḥ somavarcaso viśve devāḥ krann iha vo manāṃsi ||32||

14,1.33a imaṃ gāvaḥ prajayā saṃ viśāthāyaṃ devānāṃ na mināti bhāgam |
14,1.33c asmai vaḥ pūṣā marutaś ca sarve asmai vo dhātā savitā suvāti ||33||

14,1.34a anṛkṣarā ṛjavaḥ santu panthano yebhiḥ sakhāyo yanti no vareyam |
14,1.34c saṃ bhagena sam aryamṇā saṃ dhātā sṛjatu varcasā ||34||

14,1.35a yac ca varco akṣeṣu surāyāṃ ca yad āhitam |
14,1.35c yad goṣv aśvinā varcas tenemāṃ varcasāvatam ||35||

14,1.36a yena mahānaghnyā jaghanam aśvinā yena vā surā |
14,1.36c yenākṣā abhyaṣicyanta tenemāṃ varcasāvatam ||36||

14,1.37a yo anidhmo dīdayad apsv antar yaṃ viprāsa īḍate adhvareṣu |
14,1.37c apāṃ napān madhumatīr apo dā yābhir indro vāvṛdhe vīryāvān ||37||

14,1.38a idam ahaṃ ruśantaṃ grābhaṃ tanūdūṣim apohāmi |
14,1.38c yo bhadro rocanas tam ud acāmi ||38||

14,1.39a āsyai brāhmaṇāḥ snapanīr harantv avīraghnīr ud ajantv āpaḥ |
14,1.39c aryamṇo agniṃ pary etu pūṣan pratīkṣante śvaśuro devaraś ca ||39||

14,1.40a śaṃ te hiraṇyaṃ śam u santv āpaḥ śaṃ methir bhavatu śaṃ yugasya tardma |
14,1.40c śaṃ ta āpaḥ śatapavitrā bhavantu śam u patyā tanvaṃ saṃ spṛśasva ||40|| {4}

14,1.41a khe rathasya khe 'nasaḥ khe yugasya śatakrato |
14,1.41c apālām indra triṣ pūtvākṛṇoḥ sūryatvacam ||41||

14,1.42a āśāsānā saumanasaṃ prajāṃ saubhāgyaṃ rayim |
14,1.42c patyur anuvratā bhūtvā saṃ nahyasvāmṛtāya kam ||42||

14,1.43a yathā sindhur nadīnāṃ sāmrājyaṃ suṣuve vṛṣā |
14,1.43c evā tvaṃ samrājñy edhi patyur astaṃ paretya ||43||

14,1.44a samrājñy edhi śvaśureṣu samrājñy uta devṛṣu |
14,1.44c nanānduḥ samrājñy edhi samrājñy uta śvaśrvāḥ ||44||

14,1.45a yā akṛntann avayan yāś ca tatnire yā devīr antāṃ abhito 'dadanta |
14,1.45c tās tvā jarase saṃ vyayantv āyuṣmatīdaṃ pari dhatsva vāsaḥ ||45||

14,1.46a jīvaṃ rudanti vi nayanty adhvaraṃ dīrghām anu prasitiṃ dīdhyur naraḥ |
14,1.46c vāmaṃ pitṛbhyo ya idaṃ samīrire mayaḥ patibhyo janaye pariṣvaje ||46||

14,1.47a syonaṃ dhruvaṃ prajāyai dhārayāmi te 'śmānaṃ devyāḥ pṛthivyā upasthe |
14,1.47c tam ā tiṣṭhānumādyā suvarcā dīrghaṃ ta āyuḥ savitā kṛṇotu ||47||

14,1.48a yenāgnir asyā bhūmyā hastaṃ jagrāha dakṣiṇam |
14,1.48c tena gṛhṇāmi te hastaṃ mā vyathiṣṭhā mayā saha prajayā ca dhanena ca ||48||

14,1.49a devas te savitā hastaṃ gṛhṇātu somo rājā suprajasaṃ kṛṇotu |
14,1.49c agniḥ subhagāṃ jatavedāḥ patye patnīṃ jaradaṣṭim kṛṇotu ||49||

14,1.50a gṛhṇāmi te saubhagatvāya hastaṃ mayā patyā jaradaṣṭir yathāsaḥ |
14,1.50c bhago aryamā savitā puraṃdhir mahyaṃ tvādur gārhapatyāya devāḥ ||50|| {5}
14,1.51a bhagas te hastam agrahīt savitā hastam agrahīt |
14,1.51c patnī tvam asi dharmaṇāhaṃ gṛhapatis tava ||51||

14,1.52a mameyam astu poṣyā mahyaṃ tvādād bṛhaspatiḥ |
14,1.52c mayā patyā prajāvati saṃ jīva śaradaḥ śatam ||52||

14,1.53a tvaṣṭā vāso vy adadhāc chubhe kaṃ bṛhaspateḥ praśiṣā kavīnām |
14,1.53c tenemāṃ nārīṃ savitā bhagaś ca sūryām iva pari dhattāṃ prajayā ||53||

14,1.54a indrāgnī dyāvāpṛthivī mātariśvā mitrāvaruṇā bhago aśvinobhā |
14,1.54c bṛhaspatir maruto brahma soma imāṃ nāriṃ prajayā vardhayantu ||54||
14,1.55a bṛhaspatiḥ prathamaḥ sūryāyāḥ śīrṣe keśāṃ akalpayat |
14,1.55c tenemām aśvinā nārīṃ patye saṃ śobhayāmasi ||55||

14,1.56a idaṃ tad rūpaṃ yad avasta yoṣā jāyāṃ jijñāse manasā carantīm |
14,1.56c tām anv artiṣye sakhibhir navagvaiḥ ka imān vidvān vi cacarta pāśān ||56||

14,1.57a ahaṃ vi ṣyāmi mayi rūpam asyā vedad it paśyan manasaḥ kulāyam |
14,1.57c na steyam admi manasod amucye svayaṃ śrathnāno varuṇasya pāśān ||57||

14,1.58a pra tvā muñcāmi varuṇasya pāśād yena tvābadhnāt savitā suśevāḥ |
14,1.58c uruṃ lokaṃ sugam atra panthāṃ kṛṇomi tubhyaṃ sahapatnyai vadhu ||58||

14,1.59a ud yachadhvam apa rakṣo hanāthemaṃ nārīṃ sukṛte dadhāta |
14,1.59c dhātā vipaścit patim asyai viveda bhago rājā pura etu prajānan ||59||

14,1.60a bhagas tatakṣa caturaḥ pādān bhagas tatakṣa catvāry uṣpalāni |
14,1.60c tvaṣṭā pipeśa madhyato 'nu vardhrānt sā no astu sumaṅgalī ||60||

14,1.61a sukiṃśukaṃ vahatuṃ viśvarūpaṃ hiraṇyavarṇaṃ suvṛtaṃ sucakram |
14,1.61c ā roha sūrye amṛtasya lokaṃ syonaṃ patibhyo vahatuṃ kṛṇu tvam ||61||

14,1.62a abhrātṛghnīṃ varuṇāpaśughnīṃ bṛhaspate |
14,1.62c indrāpatighnīm putriṇīm āsmabhyaṃ savitar vaha ||62||

14,1.63a mā hiṃsiṣṭaṃ kumāryaṃ sthūṇe devakṛte pathi |
14,1.63c śālāyā devyā dvāraṃ syonaṃ kṛṇmo vadhūpatham ||63||

14,1.64a brahmāparaṃ yujyatāṃ brahma pūrvaṃ brahmāntato madhyato brahma sarvataḥ |
14,1.64c anāvyādhāṃ devapurāṃ prapadya śivā syonā patiloke vi rāja ||64|| {6}



1tubhyam agre pary avahant sūryāṃ vahatunā saha |
1sa naḥ patibhyo jāyāṃ dā agne prajayā saha ||1||

1punaḥ patnīm agnir adād āyuṣā saha varcasā |
1dīrghāyur asyā yaḥ patir jīvāti śaradaḥ śatam ||2||

1somasya jāyā prathamaṃ gandharvas te 'paraḥ patiḥ |
1tṛtīyo agniṣ ṭe patis turīyas te manuṣyajāḥ ||3||

1somo dadad gandharvāya gandharvo dadad agnaye |
1rayiṃ ca putrāṃs cādād agnir mahyam atho imām ||4||

1ā vām agant sumatir vājinīvasū ny aśvinā hṛtsu kāmā araṃsata |
1abhūtaṃ gopā mithunā śubhas patī priyā aryamṇo duryāṃ aśīmahi ||5||

1sā mandasānā manasā śivena rayiṃ dhehi sarvavīraṃ vacasyam |
1sugaṃ tīrthaṃ suprapāṇaṃ śubhas patī sthāṇuṃ pathiṣṭhām apa durmatiṃ hatam ||6||

1yā oṣadhayo yā nadyo yāni kṣetrāṇi yā vanā |
1tās tvā vadhu prajāvatīṃ patye rakṣantu rakṣasaḥ ||7||

1emaṃ panthām arukṣāma sugaṃ svastivāhanam |
1yasmin vīro na riṣyaty anyeṣāṃ vindate vasu ||8||

1idaṃ su me naraḥ śṛṇuta yayāśiṣā daṃpatī vāmam aśnutaḥ |
1ye gandharvā apsarasaś ca devīr eṣu vānaspatyeṣu ye 'dhi tasthuḥ |
1syonās te asyai vadhvai bhavantu mā hiṃsiṣur vahatum uhyamānam ||9||

14,2.10a ye vadhvaś candraṃ vahatuṃ yakṣmā yanti janāṃ anu |
14,2.10c punas tān yajñiyā devā nayantu yata āgatāḥ ||10|| {7}

14,2.11a mā vidan paripanthino ya āsīdanti daṃpatī |
14,2.11c sugena durgam atītām apa drāntv arātayaḥ ||11||

14,2.12a saṃ kāśayāmi vahatuṃ brahmaṇā gṛhair aghoreṇa cakṣuṣā mitriyeṇa |
14,2.12c paryāṇaddhaṃ viśvarūpaṃ yad asti syonaṃ patibhyaḥ savitā tat kṛṇotu ||12||

14,2.13a śivā nārīyam astam āgann imaṃ dhātā lokam asyai dideśa |
14,2.13c tām aryamā bhago aśvinobhā prajāpatiḥ prajayā vardhayantu ||13||

14,2.14a ātmanvaty urvarā nārīyam āgan tasyāṃ naro vapata bījam asyām |
14,2.14c sā vaḥ prajāṃ janayad vakṣaṇābhyo bibhratī dugdham ṛṣabhasya retaḥ ||14||

14,2.15a prati tiṣṭha virāḍ asi viṣṇur iveha sarasvati |
14,2.15c sinīvāli pra jāyatāṃ bhagasya sumatāv asat ||15||

14,2.16a ud va ūrmiḥ śamyā hantv āpo yoktrāṇi muñcata |
14,2.16c māduṣkṛtau vyenasāv aghnyāv aśunam āratām ||16||

14,2.17a aghoracakṣur apatighnī syonā śagmā suśevā suyamā gṛhebhyaḥ |
14,2.17c vīrasūr devṛkāmā saṃ tvayaidhiṣīmahi sumasyamānā ||17||

14,2.18a adevṛghny apatighnīhaidhi śivā paśubhyaḥ suyamā suvarcāḥ |
14,2.18c prajāvatī vīrasūr devṛkāmā syonemam agniṃ gārhapatyaṃ saparya ||18||

14,2.19a ut tiṣṭhetaḥ kim ichantīdam āgā ahaṃ tveḍe abhibhūḥ svād gṛhāt |
14,2.19c śūnyaiṣī nirṛte yājaganthot tiṣṭhārāte pra pata meha raṃsthāḥ ||19||

14,2.20a yadā gārhapatyam asaparyait pūrvam agniṃ vadhūr iyam |
14,2.20c adhā sarasvatyai nāri pitṛbhyaś ca namas kuru ||20|| {8}

14,2.21a śarma varmaitad ā harāsyai nāryā upastire |
14,2.21c sinīvāli pra jāyatāṃ bhagasya sumatāv asat ||21||

14,2.22a yaṃ balbajaṃ nyasyatha carma copastṛṇīthana |
14,2.22c tad ā rohatu suprajā yā kanyā vindate patim ||22||

14,2.23a upa stṛṇīhi balbajam adhi carmaṇi rohite |
14,2.23c tatropaviśya suprajā imam agniṃ saparyatu ||23||

14,2.24a ā roha carmopa sīdāgnim eṣa devo hanti rakṣāṃsi sarvā |
14,2.24c iha prajāṃ janaya patye asmai sujyaiṣṭhyo bhavat putras ta eṣaḥ ||24||

14,2.25a vi tiṣṭhantāṃ mātur asyā upasthān nānārūpāḥ paśavo jāyamānāḥ |
14,2.25c sumaṅgaly upa sīdemam agniṃ saṃpatnī prati bhūṣeha devān ||25||

14,2.26a sumaṅgalī prataraṇī gṛhāṇāṃ suśevā patye śvaśurāya śaṃbhūḥ |
14,2.26c syonā śvaśrvai pra gṛhān viśemān ||26||

14,2.27a syonā bhava śvaśurebhyaḥ syonā patye gṛhebhyaḥ |
14,2.27c syonāsyai sarvasyai viśe syonā puṣṭāyaiṣāṃ bhava ||27||

14,2.28a sumaṅgalīr iyaṃ vadhūr imāṃ sameta paśyata |
14,2.28c saubhāgyam asyai dattvā daurbhāgyair viparetana ||28||

14,2.29a yā durhārdo yuvatayo yāś ceha jaratīr api |
14,2.29c varco nv asyai saṃ dattāthāstaṃ viparetana ||29||

14,2.30a rukmaprastaraṇaṃ vahyaṃ viśvā rūpāṇi bibhratam |
14,2.30c ārohat sūryā sāvitrī bṛhate saubhagāya kam ||30|| {9}

14,2.31a ā roha talpaṃ sumanasyamāneha prajāṃ janaya patye asmai |
14,2.31c indrāṇīva subudhā budhyamānā jyotiragrā uṣasaḥ prati jāgarāsi ||31||

14,2.32a devā agre ny apadyanta patnīḥ sam aspṛśanta tanvas tanūbhiḥ |
14,2.32c sūryeva nāri viśvarūpā mahitvā prajāvatī patyā saṃ bhaveha ||32||

14,2.33a ut tiṣṭheto viśvāvaso namaseḍāmahe tvā |
14,2.33c jāmim icha pitṛṣadaṃ nyaktāṃ sa te bhāgo januṣā tasya viddhi ||33||

14,2.34a apsarasaḥ sadhamādaṃ madanti havirdhānam antarā sūryaṃ ca |
14,2.34c tās te janitram abhi tāḥ parehi namas te gandharvartunā kṛṇomi ||34||

14,2.35a namo gandharvasya namase namo bhāmāya cakṣuṣe ca kṛṇmaḥ |
14,2.35c viśvāvaso brahmaṇā te namo 'bhi jāyā apsarasaḥ parehi ||35||

14,2.36a rāyā vayaṃ sumanasaḥ syāmod ito gandharvam āvīvṛtāma |
14,2.36c agant sa devaḥ paramaṃ sadhastham aganma yatra pratiranta āyuḥ ||36||

14,2.37a saṃ pitarāv ṛtviye sṛjethāṃ mātā pitā ca retaso bhavāthaḥ |
14,2.37c marya iva yoṣām adhi rohayaināṃ prajāṃ kṛṇvāthām iha puṣyataṃ rayim ||37||

14,2.38a tāṃ pūṣaṃ chivatamām erayasva yasyāṃ bījaṃ manuṣyā vapanti |
14,2.38c yā na ūrū uśatī viśrayāti yasyām uśantaḥ praharema śepaḥ ||38||

14,2.39a ā rohorum upa dhatsva hastaṃ pari ṣvajasva jāyāṃ sumanasyamānaḥ |
14,2.39c prajāṃ kṛṇvāthām iha modamānau dīrghaṃ vām āyuḥ savitā kṛṇotu ||39||

14,2.40a ā vāṃ prajāṃ janayatu prajāpatir ahorātrābhyāṃ sam anaktv aryamā |
14,2.40c adurmaṅgalī patilokam ā viśemaṃ śaṃ no bhava dvipade śaṃ catuṣpade ||40|| {10}

14,2.41a devair dattaṃ manunā sākam etad vādhūyaṃ vāso vadhvaś ca vastram |
14,2.41c yo brahmaṇe cikituṣe dadāti sa id rakṣāṃsi talpāni hanti ||41||

14,2.42a yaṃ me datto brahmabhāgaṃ vadhūyor vādhūyaṃ vāso vadhvaś ca vastram |
14,2.42c yuvaṃ brahmaṇe 'numanyamānau bṛhaspate sākam indraś ca dattam ||42||

14,2.43a syonād yoner adhi badhyamānau hasāmudau mahasā modamānau |
14,2.43c sugū suputrau sugṛhau tarātho jīvāv uṣaso vibhātīḥ ||43||

14,2.44a navaṃ vasānaḥ surabhiḥ suvāsā udāgāṃ jīva uṣaso vibhātīḥ |
14,2.44c āṇḍāt patatrīvāmukṣi viśvasmād enasas pari ||44||

14,2.45a śumbhanī dyāvāpṛthivī antisumne mahivrate |
14,2.45c āpaḥ sapta susruvur devīs tā no muñcantv aṃhasaḥ ||45||

14,2.46a sūryāyai devebhyo mitrāya varuṇāya ca |
14,2.46c ye bhūtasya pracetasas tebhya idam akaraṃ namaḥ ||46||

14,2.47a ya ṛte cid abhiśriṣaḥ purā jatrubhya ātṛdaḥ |
14,2.47c saṃdhātā saṃdhiṃ maghavā purūvasur niṣkartā vihrutaṃ punaḥ ||47||

14,2.48a apāsmat tama uchatu nīlaṃ piśaṅgam uta lohitaṃ yat |
14,2.48c nirdahanī yā pṛṣātaky asmin tāṃ sthāṇāv adhy ā sajāmi ||48||

14,2.49a yāvatīḥ kṛtyā upavāsane yāvanto rājño varuṇasya pāśāḥ |
14,2.49c vyṛddhayo yā asamṛddhayo yā asmin tā sthāṇāv adhi sādayāmi ||49||

14,2.50a yā me priyatamā tanūḥ sā me bibhāya vāsasaḥ |
14,2.50c tasyāgre tvaṃ vanaspate nīviṃ kṛṇuṣva mā vayaṃ riṣāma ||50|| {11}

14,2.51a ye antā yāvatīḥ sico ya otavo ye ca tantavaḥ |
14,2.51c vāso yat patnībhir utaṃ tan na syonam upa spṛśāt ||51||

14,2.52a uśatīḥ kanyalā imāḥ pitṛlokāt patiṃ yatīḥ |
14,2.52c ava dīkṣām asṛkṣata svāhā ||52||

14,2.53a bṛhaspatināvasṛṣṭāṃ viśve devā adhārayan |
14,2.53c varco goṣu praviṣṭaṃ yat tenemāṃ saṃ sṛjāmasi ||53||

14,2.54a bṛhaspatināvasṛṣṭāṃ viśve devā adhārayan |
14,2.54c tejo goṣu praviṣṭaṃ yat tenemāṃ saṃ sṛjāmasi ||54||

14,2.55a bṛhaspatināvasṛṣṭāṃ viśve devā adhārayan |
14,2.55c bhajo goṣu praviṣṭo yas tenemāṃ saṃ sṛjāmasi ||55||

14,2.56a bṛhaspatināvasṛṣṭāṃ viśve devā adhārayan |
14,2.56c yaśo goṣu praviṣṭaṃ yat tenemāṃ saṃ sṛjāmasi ||56||

14,2.57a bṛhaspatināvasṛṣṭāṃ viśve devā adhārayan |
14,2.57c payo goṣu praviṣṭaṃ yat tenemāṃ saṃ sṛjāmasi ||57||

14,2.58a bṛhaspatināvasṛṣṭāṃ viśve devā adhārayan |
14,2.58c raso goṣu praviṣṭo yas tenemāṃ saṃ sṛjāmasi ||58||

14,2.59a yadīme keśino janā gṛhe te samanartiṣū rodena kṛṇvanto 'gham |
14,2.59c agniṣ ṭvā tasmād enasaḥ savitā ca pra muñcatām ||59||

14,2.60a yadīyaṃ duhitā tava vikeśy arudad gṛhe rodena kṛṇvaty agham |
14,2.60c agniṣ ṭvā tasmād enasaḥ savitā ca pra muñcatām ||60|| {12}

14,2.61a yaj jāmayo yad yuvatayo gṛhe te samanartiṣū rodena kṛṇvatīr agham |
14,2.61c agniṣ ṭvā tasmād enasaḥ savitā ca pra muñcatām ||61||

14,2.62a yat te prajāyāṃ paśuṣu yad vā gṛheṣu niṣṭhitam aghakṛdbhir aghaṃ kṛtam |
14,2.62c agniṣ ṭvā tasmād enasaḥ savitā ca pra muñcatām ||62||

14,2.63a iyaṃ nāry upa brūte pūlyāny āvapantikā |
14,2.63c dīrghāyur astu me patir jīvāti śaradaḥ śatam ||63||

14,2.64a ihemāv indra saṃ nuda cakravākeva daṃpatī |
14,2.64c prajayainau svastakau viśvam āyur vy aśnutām ||64||

14,2.65a yad āsandyām upadhāne yad vopavāsane kṛtam |
14,2.65c vivāhe kṛtyāṃ yāṃ cakrur āsnāne tāṃ ni dadhmasi ||65||

14,2.66a yad duṣkṛtaṃ yac chamalaṃ vivāhe vahatau ca yat |
14,2.66c tat saṃbhalasya kambale mṛjmahe duritaṃ vayam ||66||

14,2.67a saṃbhale malaṃ sādayitvā kambale duritaṃ vayam |
14,2.67c abhūma yajñiyāḥ śuddhāḥ pra ṇa āyūṃṣi tāriṣat ||67||

14,2.68a kṛtrimaḥ kaṇṭakaḥ śatadan ya eṣaḥ |
14,2.68c apāsyāḥ keśyaṃ malam apa śīrṣaṇyaṃ likhāt ||68||

14,2.69a aṅgādaṅgād vayam asyā apa yakṣmaṃ ni dadhmasi |
14,2.69c tan mā prāpat pṛthivīṃ mota devān divaṃ mā prāpad urv antarikṣam |
14,2.69e apo mā prāpan malam etad agne yamam mā prāpat pitṝṃś ca sarvān ||69||

14,2.70a saṃ tvā nahyāmi payasā pṛthivyāḥ saṃ tvā nahyāmi payasauṣadhīnām |
14,2.70c saṃ tvā nahyāmi prajayā dhanena sā saṃnaddhā sanuhi vājam emam ||70|| {13}

14,2.71a amo 'ham asmi sā tvaṃ sāmāham asmy ṛk tvaṃ dyaur ahaṃ pṛthivī tvam |
14,2.71c tāv iha saṃ bhavāva prajām ā janayāvahai ||71||

14,2.72a janiyanti nāv agravaḥ putriyanti sudānavaḥ |
14,2.72c ariṣṭāsū sacevahi bṛhate vājasātaye ||72||

14,2.73a ye pitaro vadhūdarśā imaṃ vahatum āgaman |
14,2.73c te asyai vadhvai saṃpatnyai prajāvac charma yachantu ||73||

14,2.74a yedaṃ pūrvāgan raśanāyamānā prajām asyai draviṇaṃ ceha dattvā |
14,2.74c tāṃ vahantv agatasyānu panthāṃ virāḍ iyaṃ suprajā aty ajaiṣīt ||74||

14,2.75a pra budhyasva subudhā budhyamānā dīrghāyutvāya śataśāradāya |
14,2.75c gṛhān gacha gṛhapatnī yathāso dīrghaṃ ta āyuḥ savitā kṛṇotu ||75|| {14}


1vrātya āsīd īyamāna eva sa prajāpatiṃ sam airayat ||1||

1sa prajāpatiḥ suvarṇam ātmann apaśyat tat prājanayat ||2||

1tad ekam abhavat tal lalāmam abhavat tan mahad abhavat taj jyeṣṭham abhavat tad brahmābhavat tat tapo 'bhavat tat satyam abhavat tena prājāyata ||3||

1so 'vardhata sa mahān abhavat sa mahādevo 'bhavat ||4||

1sa devānām īśāṃ pary ait sa īśāno 'bhavat ||5||

1sa ekavrātyo 'bhavat sa dhanur ādatta tad evendradhanuḥ ||6||

1nīlam asyodaraṃ lohitaṃ pṛṣṭham ||7||

1nīlenaivāpriyaṃ bhrātṛvyaṃ prorṇoti lohitena dviṣantaṃ vidhyatīti brahmavādino vadanti ||8||



15,2.1[2.1]a sa ud atiṣṭhat sa prācīṃ diśam anu vy acalat | [1]
15,2.1[2.2]b taṃ bṛhac ca rathantaraṃ cādityāś ca viśve ca devā anuvyacalan | [2]
15,2.1[2.3]c bṛhate ca vai sa rathantarāya cādityebhyaś ca viśvebhyaś ca devebhya ā vṛścate ya evaṃ vidvāṃsaṃ vrātyam upavadati | [3]
15,2.1[2.4]d bṛhataś ca vai sa rathantarasya cādityānāṃ ca viśveṣāṃ ca devānāṃ priyaṃ dhāma bhavati ya evaṃ veda | [4]
15,2.1[2.5]e tasya prācyāṃ diśi śraddhā puṃścalī mitro māgadho vijñānaṃ vāso 'har uṣṇīṣaṃ rātrī keśā haritau pravartau kalmalir maṇiḥ | [5]
15,2.1[2.6-7]f bhūtaṃ ca bhaviṣyac ca pariṣkandau mano vipathaṃ mātariśvā ca pavamānaś ca vipathavāhau vātaḥ sārathī reṣmā pratodaḥ kīrtiś ca yaśaś ca puraḥsarau | [6-7]
15,2.1[2.8]g ainaṃ kīrtir gachaty ā yaśo gachati ya evaṃ veda ||1|| [8]

15,2.2[2.9]a sa ud atiṣṭhat sa dakṣiṇāṃ diśam anu vy acalat | [9]
15,2.2[2.10]b taṃ yajñāyajñiyaṃ ca vāmadevyaṃ ca yajñaś ca yajamānaś ca paśavaś cānuvyacalan | [10]
15,2.2[2.11]c yajñāyajñiyāya ca vai sa vāmadevyāya ca yajñāya ca yajamānāya ca paśubhyaś cā vṛścate ya evaṃ vidvāṃsaṃ vrātyam upavadati | [11]
15,2.2[2.12]d yajñāyajñiyasya ca vai sa vāmadevyasya ca yajñasya ca yajamānasya ca paśūnāṃ ca priyaṃ dhāma bhavati ya evaṃ veda | [12]
15,2.2[2.13]e tasya dakṣiṇāyāṃ diśy uṣāḥ puṃścalī mantro māgadho vijñānaṃ vāso 'har uṣṇīṣaṃ rātrī keśā haritau pravartau kalmalir maṇiḥ | [13]
15,2.2[2.14]f amāvāsyā ca paurṇamāsī ca pariṣkandau mano vipathaṃ mātariśvā ca pavamānaś ca vipathavāhau vātaḥ sārathī reṣmā pratodaḥ kīrtiś ca yaśaś ca puraḥsarau |
15,2.2[2.14]g ainaṃ kīrtir gachaty ā yaśo gachati ya evaṃ veda ||2|| [14]

15,2.3[2.15]a sa ud atiṣṭhat sa pratīcīṃ diśam anu vy acalat | [15]
15,2.3[2.16]b taṃ vairūpaṃ ca vairājaṃ cāpaś ca varuṇaś ca rājānuvyacalan | [16]
15,2.3[2.17]c vairūpāya ca vai sa vairājāya cādbhyaś ca varuṇāya ca rājña ā vṛścate ya evaṃ vidvāṃsaṃ vrātyam upavadati | [17]
15,2.3[2.18]d vairūpasya ca vai sa vairājasya cāpāṃ ca varuṇasya ca rājñaḥ priyaṃ dhāma bhavati ya evaṃ veda | [18]
15,2.3[2.19]e tasya pratīcyāṃ diśīrā puṃścalī haso māgadho vijñānaṃ vāso 'har uṣṇīṣaṃ rātrī keśā haritau pravartau kalmalir maṇiḥ | [19]
15,2.3[2.20]f ahaś ca rātrī ca pariṣkandau mano vipathaṃ mātariśvā ca pavamānaś ca vipathavāhau vātaḥ sārathī reṣmā pratodaḥ kīrtiś ca yaśaś ca puraḥsarau |
15,2.3[2.20]g ainaṃ kīrtir gachaty ā yaśo gachati ya evaṃ veda ||3|| [20]

15,2.4[2.21]a sa ud atiṣṭhat sa udīcīṃ diśam anu vy acalat | [21]
15,2.4[2.22]b taṃ śyaitaṃ ca naudhasaṃ ca saptarṣayaś ca somaś ca rājānuvyacalan | [22]
15,2.4[2.23]c śyaitāya ca vai sa naudhasāya ca saptarṣibhyaś ca somāya ca rājña ā vṛścate ya evaṃ vidvāṃsaṃ vrātyam upavadati | [23]
15,2.4[2.24]d śyaitasya ca vai sa naudhasasya ca saptarṣīṇāṃ ca somasya ca rājñaḥ priyaṃ dhāma bhavati ya evaṃ veda | [24]
15,2.4[2.25]e tasyodīcyāṃ diśi vidyut puṃścalī stanayitnur māgadho vijñānaṃ vāso 'har uṣṇīṣaṃ rātrī keśā haritau pravartau kalmalir maṇiḥ | [25]
15,2.4[2.26-27]f śrutaṃ ca viśrutaṃ ca pariṣkandau mano vipathaṃ mātariśvā ca pavamānaś ca vipathavāhau vātaḥ sārathī reṣmā pratodaḥ kīrtiś ca yaśaś ca puraḥsarau | [26-27]
15,2.4[2.28]g ainaṃ kīrtir gachaty ā yaśo gachati ya evaṃ veda ||4|| [28]



1sa saṃvatsaram ūrdhvo 'tiṣṭhat taṃ devā abruvan vrātya kiṃ nu tiṣṭhasīti ||1||

1so 'bravīd āsandīṃ me saṃ bharantv iti ||2||

1tasmai vrātyāyāsandīṃ sam abharan ||3||

1tasyā grīṣmaś ca vasantaś ca dvau pādāv āstāṃ śarac ca varṣāś ca dvau ||4||

1bṛhac ca rathantaraṃ cānūcye āstāṃ yajñāyajñiyaṃ ca vāmadevyaṃ ca tiraścye ||5||

1ṛcaḥ prāñcas tantavo yajūṃṣi tiryañcaḥ ||6||

1veda āstaraṇaṃ brahmopabarhaṇam ||7||

1sāmāsāda udgītho 'paśrayaḥ ||8||

1tām āsandīṃ vrātya ārohat ||9||

15,3.10a tasya devajanāḥ pariṣkandā āsant saṃkalpāḥ prahāyyā viśvāni bhūtāny upasadaḥ ||10||

15,3.11a viśvāny evāsya bhūtāny upasado bhavanti ya evaṃ veda ||11||



15,4.1[4.1]a tasmai prācyā diśaḥ | [1]
15,4.1[4.2]b vāsantau māsau goptārāv akurvan bṛhac ca rathantaraṃ cānuṣṭhātārau | [2]
15,4.1[4.3]c vāsantāv enaṃ māsau prācyā diśo gopāyato bṛhac ca rathantaraṃ cānu tiṣṭhato ya evaṃ veda ||1|| [3]

15,4.2[4.4]a tasmai dakṣiṇāyā diśaḥ | [4]
15,4.2[4.5]b graiṣmau māsau goptārāv akurvan yajñāyajñiyaṃ ca vāmadevyaṃ cānuṣṭhātārau | [5]
15,4.2[4.6]c graiṣmāv enaṃ māsau dakṣiṇāyā diśo gopāyato yajñāyajñiyaṃ ca vāmadevyaṃ cānu tiṣṭhato ya evaṃ veda ||2|| [6]

15,4.3[4.7]a tasmai pratīcyā diśaḥ | [7]
15,4.3[4.8]b vārṣikau māsau goptārāv akurvan vairūpaṃ ca vairājaṃ cānuṣṭhātārau | [8]
15,4.3[4.9]c vārṣikāv enaṃ māsau pratīcyā diśo gopāyato vairūpaṃ ca vairājaṃ cānu tiṣṭhato ya evaṃ veda ||3|| [9]

15,4.4[4.10]a tasmā udīcyā diśaḥ | [10]
15,4.4[4.11]b śāradau māsau goptārāv akurvaṃ chyaitaṃ ca naudhasaṃ cānuṣṭhātārau | [11]
15,4.4[4.12]c śāradāv enaṃ māsāv udīcyā diśo gopāyataḥ śyaitaṃ ca naudhasaṃ cānu tiṣṭhato ya evaṃ veda ||4|| [12]

15,4.5[4.13]a tasmai dhruvāyā diśaḥ | [13]
15,4.5[4.14]b haimanau māsau goptārāv akurvan bhūmiṃ cāgniṃ cānuṣṭhātārau | [14]
15,4.5[4.15]c haimanāv enaṃ māsau dhruvāyā diśo gopāyato bhūmiś cāgniś cānu tiṣṭhato ya evaṃ veda ||5|| [15]

15,4.6[4.16]a tasmā ūrdhvāyā diśaḥ | [16]
15,4.6[4.17]b śaiśirau māsau goptārāv akurvan divaṃ cādityaṃ cānuṣṭhātārau | [17]
15,4.6[4.18]c śaiśirāv enaṃ māsāv ūrdhvāyā diśo gopāyato dyauś cādityaś cānu tiṣṭhato ya evaṃ veda ||6|| [18]



15,5.1[5.1]a tasmai prācyā diśo antardeśād bhavam iṣvāsam anuṣṭhātāram akurvan | [1]
15,5.1[5.2-3]b bhava enam iṣvāsaḥ prācyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda ||1|| [2-3]

15,5.2[5.4]a tasmai dakṣiṇāyā diśo antardeśāc charvam iṣvāsam anuṣṭhātāram akurvan | [4]
15,5.2[5.5]b śarva enam iśvāso dakṣiṇāyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda ||2|| [5]

15,5.3[5.6]a tasmai pratīcyā diśo antardeśāt paśupatim iṣvāsam anuṣṭhātāram akurvan | [6]
15,5.3[5.7]b paśupatir enam iṣvāsaḥ pratīcyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda ||3|| [7]

15,5.4[5.8]a tasmā udīcyā diśo antardeśād ugraṃ devam iṣvāsam anuṣṭhātāram akurvan | [8]
15,5.4[5.9]b ugra enaṃ deva iṣvāsa udīcyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda ||4|| [9]

15,5.5[5.10]a tasmai dhruvāyā diśo antardeśād rudram iṣvāsam anuṣṭhātāram akurvan | [10]
15,5.5[5.11]b rudra enam iṣvāso dhruvāyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda ||5|| [11]

15,5.6[5.12]a tasmā ūrdhvāyā diśo antardeśān mahādevam iṣvāsam anuṣṭhātāram akurvan | [12]
15,5.6[5.13]b mahādeva enam iṣvāsa ūrdhvāyā diśo antardeśād anuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda ||6|| [13]

15,5.7[5.14]a tasmai sarvebhyo antardeśebhya īśānam iṣvāsam anuṣṭhātāram akurvan | [14]
15,5.7[5.15-16]b īśāna enam iṣvāsaḥ sarvebhyo antardeśebhyo 'nuṣṭhātānu tiṣṭhati nainaṃ śarvo na bhavo neśāno nāsya paśūn na samānān hinasti ya evaṃ veda ||7|| [15-16]



15,6.1[6.1]a sa dhruvāṃ diśam anu vy acalat | [1]
15,6.1[6.2]b taṃ bhūmiś cāgniś cauṣadhayaś ca vanaspatayaś ca vānaspatyāś ca vīrudhaś cānuvyacalan | [2]
15,6.1[6.3]c bhūmeś ca vai so 'gneś cauṣadhīnāṃ ca vanaspatīnāṃ ca vānaspatyānāṃ ca vīrudhāṃ ca priyaṃ dhāma bhavati ya evaṃ veda ||1|| [3]

15,6.2[6.4]a sa ūrdhvāṃ diśam anu vy acalat | [4]
15,6.2[6.5]b tam ṛtaṃ ca satyaṃ ca sūryaś ca candraś ca nakṣatrāṇi cānuvyacalan | [5]
15,6.2[6.6]c ṛtasya ca vai sa satyasya ca sūryasya ca candrasya ca nakṣatrāṇāṃ ca priyaṃ dhāma bhavati ya evaṃ veda ||2|| [6]

15,6.3[6.7]a sa uttamāṃ diśam anu vy acalat | [7]
15,6.3[6.8]b tam ṛcaś ca sāmāni ca yajūṃṣi ca brahma cānuvyacalan | [8]
15,6.3[6.9]c ṛcāṃ ca vai sa sāmnāṃ ca yajuṣāṃ ca brahmaṇaś ca priyaṃ dhāma bhavati ya evaṃ veda ||3|| [9]

15,6.4[6.10]a sa bṛhatīṃ diśam anu vy acalat | [10]
15,6.4[6.11]b tam itihāsaś ca purāṇaṃ ca gāthāś ca nārāśaṃsīś cānuvyacalan | [11]
15,6.4[6.12]c itihāsasya ca vai sa purāṇasya ca gāthānāṃ ca nārāśaṃsīnāṃ ca priyaṃ dhāma bhavati ya evaṃ veda ||4|| [12]

15,6.5[6.13]a sa paramāṃ diśam anu vy acalat | [13]
15,6.5[6.14]b tam āhavanīyaś ca gārhapatyaś ca dakṣiṇāgniś ca yajñaś ca yajamānaś ca paśavaś cānuvyacalan | [14]
15,6.5[6.15]c āhavanīyasya ca vai sa gārhapatyasya ca dakṣiṇāgneś ca yajñasya ca yajamānasya ca paśūnāṃ ca priyaṃ dhāma bhavati ya evaṃ veda ||5|| [15]

15,6.6[6.16]a so 'nādiṣṭāṃ diśam anu vy acalat | [16]
15,6.6[6.17]b tam ṛtavaś cārtavāś ca lokāś ca laukyāś ca māsāś cārdhamāsāś cāhorātre cānuvyacalan | [17]
15,6.6[6.18]c ṛtūnāṃ ca vai sa ārtavānāṃ ca lokānāṃ ca laukyānāṃ ca māsānāṃ cārdhamāsānāṃ cāhorātrayoś ca priyaṃ dhāma bhavati ya evaṃ veda ||6|| [18]

15,6.7[6.19]a so 'nāvṛttāṃ diśam anu vy acalat tato nāvartsyann amanyata | [19]
15,6.7[6.20]b taṃ ditiś cāditiś ceḍā cendrāṇī cānuvyacalan | [20]
15,6.7[6.21]c diteś ca vai so 'diteś ceḍāyāś cendrāṇyāś ca priyaṃ dhāma bhavati ya evaṃ veda ||7|| [21]

15,6.8[6.22]a sa diśo 'nu vy acalat taṃ virāḍ anu vy acalat sarve ca devāḥ sarvāś ca devatāḥ | [22]
15,6.8[6.23]b virājaś ca vai sa sarveṣāṃ ca devānāṃ sarvāsāṃ ca devatānāṃ priyaṃ dhāma bhavati ya evaṃ veda ||8|| [23]

15,6.9[6.24]a sa sarvān antardeśān anu vy acalat | [24]
15,6.9[6.25]b taṃ prajāpatiś ca parameṣṭhī ca pitā ca pitāmahaś cānuvyacalan | [25]
15,6.9[6.26]c prajāpateś ca vai sa parameṣṭhinaś ca pituś ca pitāmahasya ca priyaṃ dhāma bhavati ya evaṃ veda ||9|| [26]



1sa mahimā sadrur bhūtvāntaṃ pṛthivyā agachat samudro 'bhavat ||1||

1taṃ prajāpatiś ca parameṣṭhī ca pitā ca pitāmahaś cāpaś ca śraddhā ca varṣaṃ bhūtvānuvyavartayanta ||2||

1ainam āpo gachanty ainaṃ śraddhā gachaty ainaṃ varṣaṃ gachati ya evaṃ veda ||3||

1taṃ śraddhā ca yajñaś ca lokaś cānnaṃ cānnādyaṃ ca bhūtvābhiparyāvartanta ||4||

1ainaṃ śraddhā gachaty ainaṃ yajño gachaty ainaṃ loko gachaty ainam annaṃ gachaty ainam annādyaṃ gachati ya evaṃ veda ||5||



1so 'rajyata tato rājanyo 'jāyata ||1||

1sa viśaḥ sabandhūn annam annādyam abhyudatiṣṭhat ||2||

1viśāṃ ca vai sa sabandhūnāṃ cānnasya cānnādyasya ca priyaṃ dhāma bhavati ya evaṃ veda ||3||



1sa viśo 'nu vy acalat ||1||

1taṃ sabhā ca samitiś ca senā ca surā cānuvyacalan ||2||

1sabhāyāś ca vai sa samiteś ca senāyāś ca surāyāś ca priyaṃ dhāma bhavati ya evaṃ veda ||3||



1tad yasyaivaṃ vidvān vrātyo rājño 'tithir gṛhān āgachet ||1||

1śreyāṃsam enam ātmano mānayet tathā kṣatrāya nā vṛścate tathā rāṣṭrāya nā vṛścate ||2||

1ato vai brahma ca kṣatraṃ cod atiṣṭhatāṃ te abrūtāṃ kaṃ pra viśāveti ||3||

1bṛhaspatim eva brahma praviśatv indraṃ kṣatraṃ tathā vā iti ||4||

1ato vai bṛhaspatim eva brahma prāviśad indraṃ kṣatram ||5||

1iyaṃ vā u pṛthivī bṛhaspatir dyaur evendraḥ ||6||

1ayaṃ vā u agnir brahmāsāv ādityaḥ kṣatram ||7||

1ainaṃ brahma gachati brahmavarcasī bhavati ||8||

1yaḥ pṛthivīṃ bṛhaspatim agniṃ brahma veda ||9||

15,10.10a ainam indriyaṃ gachatīndriyavān bhavati ||10||

15,10.11a ya ādityaṃ kṣatraṃ divam indraṃ veda ||11||



1tad yasyaivaṃ vidvān vrātyo 'tithir gṛhān āgachet ||1||

1svayam enam abhyudetya brūyād vrātya kvāvātsīr vrātyodakaṃ vrātya tarpayantu vrātya yathā te priyaṃ tathāstu vrātya yathā te vaśas tathāstu vrātya yathā te nikāmas tathāstv iti ||2||

1yad enam āha vrātya kvāvātsīr iti patha eva tena devayānān ava rundhe ||3||

1yad enam āha vrātyodakam ity apa eva tenāva rundhe ||4||

1yad enam āha vrātya tarpayantv iti prāṇam eva tena varṣīyāṃsaṃ kurute ||5||

1yad enam āha vrātya yathā te priyaṃ tathāstv iti priyam eva tenāva rundhe ||6||

1ainaṃ priyaṃ gachati priyaḥ priyasya bhavati ya evaṃ veda ||7||

1yad enam āha vrātya yathā te vaśas tathāstv iti vaśam eva tenāva rundhe ||8||

1ainaṃ vaśo gachati vaśī vaśināṃ bhavati ya evaṃ veda ||9||

15,11.10a yad enam āha vrātya yathā te nikāmas tathāstv iti nikāmam eva tenāva rundhe ||10||

15,11.11a ainaṃ nikāmo gachati nikāme nikāmasya bhavati ya evaṃ veda ||11||



1tad yasyaivaṃ vidvān vrātya uddhṛteṣv agniṣv adhiśrite 'gnihotre 'tithir gṛhān āgachet ||1||

1svayam enam abhyudetya brūyād vrātyāti sṛja hoṣyāmīti ||2||

1sa cātisṛjej juhuyān na cātisṛjen na juhuyāt ||3||

1sa ya evaṃ viduṣā vrātyenātisṛṣṭo juhoti ||4||

1pra pitṛyāṇaṃ panthāṃ jānāti pra devayānam ||5||

1na deveṣv ā vṛścate hutam asya bhavati ||6||

1pary asyāsmiṃl loka āyatanaṃ śiṣyate ya evaṃ viduṣā vrātyenātisṛṣṭo juhoti ||7||

1atha ya evaṃ viduṣā vrātyenānatisṛṣṭo juhoti ||8||

1na pitṛyāṇaṃ panthāṃ jānāti na devayānam ||9||

15,12.10a ā deveṣu vṛścate ahutam asya bhavati ||10||

15,12.11a nāsyāsmiṃl loka āyatanaṃ śiṣyate ya evaṃ viduṣā vrātyenānatisṛṣṭo juhoti ||11||


15,13.1[13.1]a tad yasyaivaṃ vidvān vrātya ekāṃ rātrim atithir gṛhe vasati | [1]
15,13.1[13.2]b ye pṛthivyāṃ puṇyā lokās tān eva tenāva rundhe ||1|| [2]

15,13.2[13.3]a tad yasyaivaṃ vidvān vrātyo dvitīyāṃ rātrim atithir gṛhe vasati | [3]
15,13.2[13.4]b ye 'ntarikṣe puṇyā lokās tān eva tenāva rundhe ||2|| [4]
15,13.3[13.5]a tad yasyaivaṃ vidvān vrātyas tṛtīyāṃ rātrim atithir gṛhe vasati | [5]
15,13.3[13.6]b ye divi puṇyā lokās tān eva tenāva rundhe ||3|| [6]

15,13.4[13.7]a tad yasyaivaṃ vidvān vrātyaś caturthīṃ rātrim atithir gṛhe vasati | [7]
15,13.4[13.8]b ye puṇyānāṃ puṇyā lokās tān eva tenāva rundhe ||4|| [8]

15,13.5[13.9]a tad yasyaivaṃ vidvān vrātyo 'parimitā rātrīr atithir gṛhe vasati | [9]
15,13.5[13.10]b ya evāparimitāḥ puṇyā lokās tān eva tenāva rundhe ||5|| [10]

15,13.6[13.11]a atha yasyāvrātyo vrātyabruvo nāmabibhraty atithir gṛhān āgachet ||6|| [11]

15,13.7[13.12]a karṣed enaṃ na cainaṃ karṣet ||7|| [12]

15,13.8[13.13]a asyai devatāyā udakaṃ yācāmīmāṃ devatāṃ vāsaya imām imāṃ devatāṃ pari veveṣmīty enaṃ pari veviṣyāt ||8|| [13]

15,13.9[13.14]a tasyām evāsya tad devatāyāṃ hutaṃ bhavati ya evaṃ veda ||9|| [14]



15,14.1[14.1]a sa yat prācīṃ diśam anu vyacalan mārutaṃ śardho bhūtvānuvyacalan mano 'nnādaṃ kṛtvā | [1]
15,14.1[14.2]b manasānnādenānnam atti ya evaṃ veda ||1|| [2]

15,14.2[14.3]a sa yad dakṣiṇāṃ diśam anu vyacalad indro bhūtvānuvyacalad balam annādaṃ kṛtvā | [3]
15,14.2[14.4]b balenānnādenānnam atti ya evaṃ veda ||2|| [4]

15,14.3[14.5]a sa yat pratīcīṃ diśam anu vyacalad varuṇo rājā bhūtvānuvyacalad apo 'nnādīḥ kṛtvā | [5]
15,14.3[14.6]b adbhir annādībhir annam atti ya evaṃ veda ||3|| [6]

15,14.4[14.7]a sa yad udīcīṃ diśam anu vyacalat somo rājā bhūtvānuvyacalat saptarṣibhir huta āhutim annādīṃ kṛtvā | [7]
15,14.4[14.8]b āhutyānnādyānnam atti ya evaṃ veda ||4|| [8]

15,14.5[14.9]a sa yad dhruvāṃ diśam anu vyacalad viṣṇur bhūtvānuvyacalad virājam annādīṃ kṛtvā | [9]
15,14.5[14.10]b virājānnādyānnam atti ya evaṃ veda ||5|| [10]

15,14.6[14.11]a sa yat paśūn anu vyacalad rudro bhūtvānuvyacalad oṣadhīr annādīḥ kṛtvā | [11]
15,14.6[14.12]b oṣadhībhir annādībhir annam atti ya evaṃ veda ||6|| [12]

15,14.7[14.13]a sa yat pitṝn anu vyacalad yamo rājā bhūtvānuvyacalat svadhākāram annādaṃ kṛtvā | [13]
15,14.7[14.14]b svadhākāreṇānnādenānnam atti ya evaṃ veda ||7|| [14]

15,14.8[14.15]a sa yan manuṣyān anu vyacalad agnir bhūtvānuvyacalat svāhākāram annādaṃ kṛtvā | [15]
15,14.8[14.16]b svāhākāreṇānnādenānnam atti ya evaṃ veda ||8|| [16]

15,14.9[14.17]a sa yad ūrdhvāṃ diśam anu vyacalad bṛhaspatir bhūtvānuvyacalad vaṣaṭkāram annādaṃ kṛtvā | [17]
15,14.9[14.18]b vaṣaṭkāreṇānnādenānnam atti ya evaṃ veda ||9|| [18]

15,14.10[14.19]a sa yad devān anu vyacalad īśāno bhūtvānuvyacalan manyum annādaṃ kṛtvā | [19]
15,14.10[14.20]b manyunānnādenānnam atti ya evaṃ veda ||10|| [20]

15,14.11[14.21]a sa yat prajā anu vyacalat prajāpatir bhūtvānuvyacalat prāṇam annādaṃ kṛtvā | [21]
15,14.11[14.22]b prāṇenānnādenānnam atti ya evaṃ veda ||11|| [22]

15,14.12[14.23]a sa yat sarvān antardeśān anu vyacalat parameṣṭhī bhūtvānuvyacalad brahmānnādaṃ kṛtvā | [23]
15,14.12[14.24]b brahmaṇānnādenānnam atti ya evaṃ veda ||12|| [24]



1tasya vrātyasya ||1||

1sapta prāṇāḥ saptāpānāḥ sapta vyānāḥ ||2||

1yo 'sya prathamaḥ prāṇa ūrdhvo nāmāyaṃ so agniḥ ||3||

1yo 'sya dvitīyaḥ prāṇaḥ prauḍho nāmāsau sa ādityaḥ ||4||

1yo 'sya tṛtīyaḥ prāṇo 'bhyūḍho nāmāsau sa candramāḥ ||5||

1yo 'sya caturthaḥ prāṇo vibhūr nāmāyaṃ sa pavamānaḥ ||6||

1yo 'sya pañcamaḥ prāṇo yonir nāma tā imā āpaḥ ||7||

1yo 'sya ṣaṣṭhaḥ prāṇaḥ priyo nāma ta ime paśavaḥ ||8||

1yo 'sya saptamaḥ prāṇo 'parimito nāma tā imāḥ prajāḥ ||9||



1yo 'sya prathamo 'pānaḥ sā paurṇamāsī ||1||

1yo 'sya dvitīyo 'pānaḥ sāṣṭakā ||2||

1yo 'sya tṛtīyo 'pānaḥ sāmāvāsyā ||3||

1yo 'sya caturtho 'pānaḥ sā śraddhā ||4||

1yo 'sya pañcamo 'pānaḥ sā dīkṣā ||5||

1yo 'sya ṣaṣṭho 'pānaḥ sa yajñaḥ ||6||

1yo 'sya saptamo 'pānas tā imā dakṣiṇāḥ ||7||



1yo 'sya prathamo vyānaḥ seyaṃ bhūmiḥ ||1||

1yo 'sya dvitīyo vyānas tad antarikṣam ||2||

1yo 'sya tṛtīyo vyānaḥ sā dyauḥ ||3||

1yo 'sya caturtho vyānas tāni nakṣatrāṇi ||4||

1yo 'sya pañcamo vyānas ta ṛtavaḥ ||5||

1yo 'sya ṣaṣṭho vyānas ta ārtavāḥ ||6||

1yo 'sya saptamo vyānaḥ sa saṃvatsaraḥ ||7||

1samānam arthaṃ pari yanti devāḥ saṃvatsaraṃ vā etad ṛtavo 'nupariyanti vrātyaṃ ca ||8||

1yad ādityam abhisaṃviśanty amāvāsyāṃ caiva tat paurṇamāsīṃ ca ||9||

15,17.10a ekaṃ tad eṣām amṛtatvam ity āhutir eva ||10||



1tasya vrātyasya ||1||

1yad asya dakṣiṇam akṣy asau sa ādityo yad asya savyam akṣy asau sa candramāḥ ||2||

1yo 'sya dakṣiṇaḥ karṇo 'yaṃ so agnir yo 'sya savyaḥ karṇo 'yaṃ sa pavamānaḥ ||3||

1ahorātre nāsike ditiś cāditiś ca śīrṣakapāle saṃvatsaraḥ śiraḥ ||4||

1ahnā pratyaṅ vrātyo rātryā prāṅ namo vrātyāya ||5||


1atisṛṣṭo apāṃ vṛṣabho 'tisṛṣṭā agnayo divyāḥ ||1||

1rujan parirujan mṛṇan pramṛṇan ||2||

1mroko manohā khano nirdāha ātmadūṣis tanūdūṣiḥ ||3||

1idaṃ tam ati sṛjāmi taṃ mābhyavanikṣi ||4||

1tena tam abhyatisṛjāmo yo 'smān dveṣṭi yaṃ vayaṃ dviṣmaḥ ||5||

1apām agram asi samudraṃ vo 'bhyavasṛjāmi ||6||

1yo 'psv agnir ati taṃ sṛjāmi mrokaṃ khaniṃ tanūdūṣim ||7||

1yo va āpo 'gnir āviveśa sa eṣa yad vo ghoraṃ tad etat ||8||

1indrasya va indriyeṇābhi ṣiñcet ||9||

16,1.10a ariprā āpo apa ripram asmat ||10||
16,1.11a prāsmad eno vahantu pra duṣvapnyaṃ vahantu ||11||

16,1.12a śivena mā cakṣuṣā paśyatāpaḥ śivayā tanvopa spṛśata tvacaṃ me ||12||

16,1.13a śivān agnīn apsuṣado havāmahe mayi kṣatraṃ varca ā dhatta devīḥ ||13||



1nir durarmaṇya ūrjā madhumatī vāk ||1||

1madhumatī stha madhumatīṃ vācam udeyam ||2||

1upahūto me gopāḥ upahūto gopīthaḥ ||3||

1suśrutau karṇau bhadraśrutau karṇau bhadraṃ ślokaṃ śrūyāsam ||4||

1suśrutiś ca mopaśrutiś ca mā hāsiṣṭāṃ sauparṇaṃ cakṣur ajasraṃ jyotiḥ ||5||

1ṛṣīṇāṃ prastaro 'si namo 'stu daivāya prastarāya ||6||



1mūrdhāhaṃ rayīṇāṃ mūrdhā samānānāṃ bhūyāsam ||1||

1rujaś ca mā venaś ca mā hāsiṣṭāṃ mūrdhā ca mā vidharmā ca mā hāsiṣṭām ||2||

1urvaś ca mā camasaś ca mā hāsiṣṭāṃ dhartā ca mā dharuṇaś ca mā hāsiṣṭām ||3||

1vimokaś ca mārdrapaviś ca mā hāsiṣṭām ārdradānuś ca mā mātariśvā ca mā hāsiṣṭām ||4||

1bṛhaspatir ma ātmā nṛmaṇā nāma hṛdyaḥ ||5||

1asaṃtāpaṃ me hṛdayam urvī gavyūtiḥ samudro asmi vidharmaṇā ||6||



1nābhir ahaṃ rayīṇāṃ nābhiḥ samānānāṃ bhūyāsam ||1||

1svāsad asi sūṣā amṛto martyeśv ā ||2||

1mā māṃ prāṇo hāsīn mo apāno 'vahāya parā gāt ||3||

1sūryo māhnaḥ pātv agniḥ pṛthivyā vāyur antarikṣād yamo manuṣyebhyaḥ sarasvatī pārthivebhyaḥ ||4||

1prāṇāpanau mā mā hāsiṣṭam mā jane pra meṣi ||5||

1svasty adyoṣaso doṣasaś ca sarva āpaḥ sarvagaṇo aśīya ||6||

1śakvarī stha paśavo mopa stheṣur mitrāvaruṇau me prāṇāpānāv agnir me dakṣaṃ dadhātu ||7||



1vidma te svapna janitraṃ grāhyāḥ putro 'si yamasya karaṇaḥ |
1antako 'si mṛtyur asi |
1taṃ tvā svapna tathā saṃ vidma sa naḥ svapna duṣvapnyāt pāhi ||1||

1vidma te svapna janitraṃ nirṛtyāḥ putro 'si yamasya karaṇaḥ | [...] || 2 ||

1vidma te svapna janitraṃ abhūtyāḥ putro 'si yamasya [...] || 3 ||

1vidma te svapna janitraṃ nirbhūtyāḥ putro 'si [...] || 4 ||

1vidma te svapna janitraṃ parābhūtyāḥ putro 'si [...] || 5 ||

1vidma te svapna janitraṃ devajāmīnāṃ putro 'si yamasya karaṇaḥ |
1antako 'si mṛtyur asi |
1taṃ tvā svapna tathā saṃ vidma sa naḥ svapna duṣvapnyāt pāhi ||6||



1ajaiṣmādyāsanām adyāmūm anāgaso vayam ||1||

1uṣo yasmād duṣvapnyād abhaiṣmāpa tad uchatu ||2||

1dviṣate tat parā vaha śapate tat parā vaha ||3||

1yaṃ dviṣmo yaś ca no dveṣṭi tasmā enad gamayāmaḥ ||4||

1uṣā devī vācā saṃvidānā vāg devy uṣasā saṃvidānā ||5||

1uṣas patir vācas patinā saṃvidāno vācas patinā saṃvidānaḥ ||6||

1te 'muṣmai parā vahantv arāyān durṇāmnaḥ sadānvāḥ ||7||

1kumbhīkāḥ dūṣīkāḥ pīyakān ||8||

1jāgradduṣvapnyaṃ svapneduṣvapnyam ||9||

16,6.10a anāgamiṣyato varān avitteḥ saṃkalpān amucyā druhaḥ pāśān ||10||

16,6.11a tad amuṣmā agne devāḥ parā vahantu vaghrir yathāsad vithuro na sādhuḥ ||11||



1tenainaṃ vidhyāmy abhūtyainaṃ vidhyāmi nirbhūtyainaṃ vidhyāmi parābhūtyainaṃ vidhyāmi grāhyainaṃ vidhyāmi tamasainaṃ vidhyāmi ||1||

1devānām enaṃ ghoraiḥ krūraiḥ praiṣair abhipreṣyāmi ||2||

1vaiśvānarasyainaṃ daṃṣṭrayor api dadhāmi ||3||

1evānevāva sā garat ||4||

1yo 'smān dveṣṭi tam ātmā dveṣṭu yaṃ vayaṃ dviṣmaḥ sa ātmānaṃ dveṣṭu ||5||

1nir dviṣantaṃ divo niḥ pṛthivyā nir antarikṣād bhajāma ||6||

1suyāmaṃś cākṣuṣa ||7||

1idam aham āmuṣyāyaṇe 'muṣyāḥ putre duṣvapnyaṃ mṛje ||8||

1yad adoado abhyagachaṃ yad doṣā yat pūrvāṃ rātrim ||9||

16,7.10a yaj jāgrad yat supto yad divā yan naktam ||10||

16,7.11a yad aharahar abhigachāmi tasmād enam ava daye ||11||

16,7.12a taṃ jahi tena mandasva tasya pṛṣṭīr api śṛṇīhi ||12||

16,7.13a sa mā jīvīt taṃ prāṇo jahātu ||13||

1jitam asmākam udbhinnam asmākam ṛtam asmākaṃ tejas asmākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam ||1||

1jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
1tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
1sa nirṛtyāḥ pāśān mā moci ||2||

1jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
1tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
1so 'bhūtyāḥ pāśān mā moci ||3||

1jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
1tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
1sa nirbhūtyāḥ pāśān mā moci ||4||

1jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
1tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
1sa parābhūtyāḥ pāśān mā moci ||5||

1jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
1tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
1sa devajāmīnāṃ pāśān mā moci ||6||

1jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
1tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
1sa bṛhaspateḥ pāśān mā moci ||7||

1jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
1tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
1sa prajāpateḥ pāśān mā moci ||8||

1jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
1tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
1sa ṛṣīṇāṃ pāśān mā moci ||9||

16,8.10a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.10c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.10e sa ārṣeyāṇāṃ pāśān mā moci ||10||

16,8.11a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.11c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.11e so 'ṅgirasāṃ pāśān mā moci ||11||

16,8.12a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.12c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.12e sa āṅgirasānāṃ pāśān mā moci ||12||

16,8.13a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.13c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.13e so 'tharvaṇām pāśān mā moci ||13||

16,8.14a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.14c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.14e sa ātharvaṇānāṃ pāśān mā moci ||14||

16,8.15a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.15c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.15e sa vanaspatīṇāṃ pāśān mā moci ||15||

16,8.16a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.16c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.16e sa vānaspatyānāṃ pāśān mā moci ||16||

16,8.17a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.17c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.17e sa ṛtūnāṃ pāśān mā moci ||17||

16,8.18a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.18c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.18e sa ārtavānāṃ pāśān mā moci ||18||

16,8.19a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.19c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.19e sa māsānāṃ pāśān mā moci ||19||

16,8.20a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.20c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.20e so 'rdhamāsānāṃ pāśān mā moci ||20||

16,8.21a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.21c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.21e so 'horātrayoḥ pāśān mā moci ||21||

16,8.22a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.22c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.22e so 'hnoḥ saṃyatoḥ pāśān mā moci ||22||

16,8.23a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.23c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.23e sa dyāvāpṛthivyoḥ pāśān mā moci ||23||

16,8.24a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.24c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.24e sa indrāgnyoḥ pāśān mā moci ||24||

16,8.25a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.25c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.25e sa mitrāvaruṇayoḥ pāśān mā moci ||25||

16,8.26a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam |
16,8.26c tasmād amuṃ nir bhajāmo 'mum āmuṣyāyaṇam amuṣyāḥ putram asau yaḥ |
16,8.26e sa rājño varuṇasya pāśān mā moci ||26||

16,8.27a jitam asmākam udbhinnam asmākam ṛtam asmākaṃ tejo 'smākaṃ brahmāsmākaṃ svar asmākaṃ yajño 'smākaṃ paśavo 'smākaṃ prajā asmākaṃ vīrā asmākam ||27||



1jitam asmākam udbhinnam asmākam abhy aṣṭhāṃ viśvāḥ pṛtanā arātīḥ ||1||

1tad agnir āha tad u soma āha pūṣā mā dhāt sukṛtasya loke ||2||

1aganma svaḥ svar aganma saṃ sūryasya jyotiṣāganma ||3||

1vasyobhūyāya vasumān yajño vasu vaṃsiṣīya vasumān bhūyāsaṃ vasu mayi dhehi ||4||



1viṣāsahiṃ sahamānaṃ sāsahānaṃ sahīyāṃsam |
1sahamānaṃ sahojitaṃ svarjitaṃ gojitaṃ saṃdhanājitam |
1īḍyaṃ nāma hva indram āyuṣmān bhūyāsam ||1||

1viṣāsahiṃ sahamānaṃ sāsahānaṃ sahīyāṃsam |
1sahamānaṃ sahojitaṃ svarjitaṃ gojitaṃ saṃdhanājitam |
1īḍyaṃ nāma hva indram priyo devānāṃ bhūyāsam ||2||

1viṣāsahiṃ sahamānaṃ sāsahānaṃ sahīyāṃsam |
1sahamānaṃ sahojitaṃ svarjitaṃ gojitaṃ saṃdhanājitam |
1īḍyaṃ nāma hva indram priyaḥ prajānāṃ bhūyāsam ||3||

1viṣāsahiṃ sahamānaṃ sāsahānaṃ sahīyāṃsam |
1sahamānaṃ sahojitaṃ svarjitaṃ gojitaṃ saṃdhanājitam |
1īḍyaṃ nāma hva indram priyaḥ paśūnāṃ bhūyāsam ||4||

1viṣāsahiṃ sahamānaṃ sāsahānaṃ sahīyāṃsam |
1sahamānaṃ sahojitaṃ svarjitaṃ gojitaṃ saṃdhanājitam |
1īḍyaṃ nāma hva indram priyaḥ samānānāṃ bhūyāsam ||5||

1ud ihy ud ihi sūrya varcasā mābhyudihi |
1dviṣaṃś ca mahyaṃ radhyatu mā cāhaṃ dviṣate radhaṃ taved viṣṇo bahūdhā vīryāni |
1tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||6||

1ud ihy ud ihi sūrya varcasā mābhyudihi |
1āṃś ca paśyāmi yāṃś ca na teṣu mā sumatiṃ kṛdhi taved viṣṇo bahūdhā vīryāni |
1tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||7||

1mā tvā dabhant salile apsv antar ye pāśina upatiṣṭhanty atra |
1hitvāśastiṃ divam ārukṣa etāṃ sa no mṛḍa sumatau te syāma taved viṣṇo bahūdhā vīryāni |
1tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||8||

1tvaṃ na indra mahate saubhagāyādabdhebhiḥ pari pāhy aktubhis taved viṣṇo bahūdhā vīryāni |
1tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||9||

17,1.10a tvaṃ na indrotibhiḥ śivābhiḥ śaṃtamo bhava |
17,1.10c ārohaṃs tridivaṃ divo gṛṇānaḥ somapītaye priyadhāmā svastaye taved viṣṇo bahūdhā vīryāni |
17,1.10e tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||10|| {1}

17,1.11a tvam indrāsi viśvajit sarvavit puruhūtas tvam indra |
17,1.11c tvam indremaṃ suhavaṃ stomam erayasva sa no mṛḍa sumatau te syāma taved viṣṇo bahūdhā vīryāṇi |
17,1.11e tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||11||

17,1.12a adabdho divi pṛthivyām utāsi na ta āpur mahimānam antarikṣe |
17,1.12c adabdhena brahmaṇā vāvṛdhānaḥ sa tvaṃ na indra divi saṃ charma yacha taved viṣṇo bahūdhā vīryāṇi |
17,1.12e tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||12||

17,1.13a yā ta indra tanūr apsu yā pṛthivyāṃ yāntar agnau yā te indra pavamāne svarvidi |
17,1.13c yayendra tanvā 'ntarikṣaṃ vyāpitha tayā na indra tanvā śarma yacha taved viṣṇo bahūdhā vīryāṇi |
17,1.13e tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||13||

17,1.14a tvām indra brahmaṇā vardhayantaḥ sattraṃ ni ṣedur ṛṣayo nādhamānās taved viṣṇo bahūdhā vīryāṇi |
17,1.14c tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||14||

17,1.15a tvaṃ tṛtaṃ tvaṃ pary eṣy utsaṃ sahasradhāraṃ vidathaṃ svarvidaṃ taved viṣṇo bahūdhā vīryāṇi |
17,1.15c tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||15||

17,1.16a tvaṃ rakṣase pradiśaś catasras tvaṃ śociṣā nabhasī vi bhāsi |
17,1.16c tvam imā viśvā bhuvanānu tiṣṭhasa ṛtasya panthām anv eṣi vidvāṃs taved viṣṇo bahūdhā vīryāṇi |
17,1.16e tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||16||

17,1.17a pañcabhiḥ parāṅ tapasy ekayārvāṅ aśastim eṣi sudine bādhamānas taved viṣṇo bahūdhā vīryāṇi |
17,1.17c tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||17||

17,1.18a tvam indras tvam mahendras tvaṃ lokas tvaṃ prajāpatiḥ |
17,1.18c tubhyaṃ yajño vi tāyate tubhyaṃ juhvati juhvatas taved viṣṇo bahūdhā vīryāṇi |
17,1.18e tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||18||

17,1.19a asati sat pratiṣṭhitaṃ sati bhūtaṃ pratiṣṭhitam |
17,1.19c bhūtam ha bhavya āhitaṃ bhavyaṃ bhūte pratiṣṭhitaṃ taved viṣṇo bahūdhā vīryāṇi |
17,1.19e tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||19||

17,1.20a śukro 'si bhrājo 'si |
17,1.20c sa yathā tvaṃ bhrājatā bhrājo 'sy evāhaṃ bhrājatā bhrājyāsam ||20|| {2}

17,1.21a rucir asi roco 'si |
17,1.21c sa yathā tvaṃ rucyā roco 'sy evāhaṃ paśubhiś ca brāhmaṇavarcasena ca ruciṣīya ||21||

17,1.22a udyate nama udāyate nama uditāya namaḥ |
17,1.22c virāje namaḥ svarāje namaḥ samrāje namaḥ ||22||

17,1.23a astaṃyate namo 'stameṣyate namo 'stamitāya namaḥ |
17,1.23c virāje namaḥ svarāje namaḥ samrāje namaḥ ||23||

17,1.24a ud agād ayam ādityo viśvena tapasā saha |
17,1.24c sapatnān mahyaṃ randhayan mā cāhaṃ dviṣate radhaṃ taved viṣṇo bahūdhā vīryāṇi |
17,1.24e tvaṃ naḥ pṛṇīhi paśubhir viśvarūpaiḥ sudhāyāṃ mā dhehi parame vyoman ||24||

17,1.25a āditya nāvam ārukṣaḥ śatāritrāṃ svastaye |
17,1.25c ahar māty apīparo rātriṃ satrāti pāraya ||25||

17,1.26a sūrya nāvam ārukṣaḥ śatāritrāṃ svastaye |
17,1.26c rātriṃ māty apīparo 'haḥ satrāti pāraya ||26||

17,1.27a prajāpater āvṛto brahmaṇā varmaṇāhaṃ kaśyapasya jyotiṣā varcasā ca |
17,1.27c jaradaṣṭiḥ kṛtavīryo vihāyāḥ sahasrāyuḥ sukṛtaś careyam ||27||

17,1.28a parivṛto brahmaṇā varmaṇāham kaśyapasya jyotiṣā varcasā ca |
17,1.28c mā mā prāpann iṣavo daivyā yā mā mānuṣīr avasṛṣṭāḥ vadhāya ||28||

17,1.29a ṛtena gupta ṛtubhiś ca sarvair bhūtena gupto bhavyena cāham |
17,1.29c mā mā prāpat pāpmā mota mṛtyur antar dadhe 'haṃ salilena vācaḥ ||29||

17,1.30a agnir mā goptā pari pātu viśvataḥ udyant sūryo nudatāṃ mṛtyupāśān |
17,1.30c vyuchantīr uṣasaḥ parvatā dhruvāḥ sahasraṃ prāṇā mayy ā yatantām ||30|| {3}



1o cit sakhāyaṃ sakhyā vavṛtyāṃ tiraḥ puru cid arṇavaṃ jaganvān |
1pitur napātam ā dadhīta vedhā adhi kṣami prataraṃ dīdhyānaḥ ||1||

1na te sakhā sakhyaṃ vaṣṭy etat salakṣmā yad viṣurūpā bhavati |
1mahas putrāso asurasya vīrā divo dhartāra urviyā pari khyan ||2||

1uśanti ghā te amṛtāsa etad ekasya cit tyajasaṃ martyasya |
1ni te mano manasi dhāyy asme janyuḥ patis tanvam ā viviṣyāḥ ||3||

1na yat purā cakṛmā kad dha nūnam ṛtaṃ vadanto anṛtaṃ rapema |
1gandharvo apsv apyā ca yoṣā sā nau nābhiḥ paramaṃ jāmi tan nau ||4||

1garbhe nu nau janitā dampatī kar devas tvaṣṭā savitā viśvarūpaḥ |
1nakir asya pra minanti vratāni veda nāv asya pṛthivī uta dyauḥ ||5||

1ko adya yuṅkte dhuri gā ṛtasya śimīvato bhāmino durhṛṇāyūn |
1āsanniṣūn hṛtsvaso mayobhūn ya eṣāṃ bhṛtyām ṛṇadhat sa jīvāt ||6||

1ko asya veda prathamasyāhnaḥ ka īṃ dadarśa ka iha pra vocat |
1bṛhan mitrasya varuṇasya dhāma kad u brava āhano vīcyā nṝn ||7||

1yamasya mā yamyaṃ kāma āgant samāne yonau sahaśeyyāya |
1jāyeva patye tanvaṃ riricyāṃ vi cid vṛheva rathyeva cakrā ||8||

1na tiṣṭhanti na ni miṣanty ete devānāṃ spaśa iha ye caranti |
1anyena mad āhano yāhi tūyaṃ tena vi vṛha rathyeva cakrā ||9||

18,1.10a rātrībhir asmā ahabhir daśasyet sūryasya cakṣur muhur un mimīyāt |
18,1.10c divā pṛthivyā mithunā sabandhū yamīr yamasya vivṛhād ajāmi ||10|| {1}

18,1.11a ā ghā tā gachān uttarā yugāni yatra jāmayaḥ kṛṇavann ajāmi |
18,1.11c upa barbṛhi vṛṣabhāya bāhum anyam ichasva subhage patiṃ mat ||11||
18,1.12a kiṃ bhrātāsad yad anāthaṃ bhavāti kim u svasā yan nirṛtir nigachāt |
18,1.12c kāmamūtā bahv etad rapāmi tanvā me tanvaṃ saṃ pipṛgdhi ||12||

18,1.13a na te nāthaṃ yamy atrāham asmi na te tanūṃ tanvā sam papṛcyām |
18,1.13c anyena mat pramudaḥ kalpayasva na te bhrātā subhage vaṣṭy etat ||13||

18,1.14a na vā u te tanūṃ tanvā saṃ pipṛcyāṃ pāpam āhur yaḥ svasāraṃ nigachāt |
18,1.14c asaṃyad etan manaso hṛdo me bhrātā svasuḥ śayane yac chayīya ||14||

18,1.15a bato batāsi yama naiva te mano hṛdayaṃ cāvidām ā |
18,1.15c anyā kila tvāṃ kakṣyeva yuktaṃ pari ṣvajātau libujeva vṛkṣam ||15||

18,1.16a anyam ū ṣu yamy anya u tvāṃ pari ṣvajātau libujeva vṛkṣam |
18,1.16c tasya vā tvaṃ mana ichā sa vā tavādhā kṛṇuṣva saṃvidaṃ subhadrām ||16||

18,1.17a trīṇi chandāṃsi kavayo vi yetire pururūpaṃ darśataṃ viśvacakṣaṇam |
18,1.17c āpo vātā oṣadhayas tāny ekasmin bhuvana ārpitāni ||17||
18,1.18a vṛṣā vṛṣṇe duduhe dohasā divaḥ payāṃsi yahvo aditer adābhyaḥ |
18,1.18c viśvaṃ sa veda varuṇo yathā dhiyā sa yajñiyo yajati yajñiyāṃ ṛtūn ||18||

18,1.19a rapad gandharvīr apyā ca yoṣaṇā nadasya nāde pari pātu no manaḥ |
18,1.19c iṣṭasya madhye aditir ni dhātu no bhrātā no jyeṣṭhaḥ prathamo vi vocati ||19||

18,1.20a so cit nu bhadrā kṣumatī yaśasvaty uṣā uvāsa manave svarvatī |
18,1.20c yad īm uśantam uśatām anu kratum agniṃ hotāraṃ vidathāya jījanan ||20|| {2}

18,1.21a adha tyaṃ drapsaṃ vibhvaṃ vicakṣanaṃ vir ābharad iṣiraḥ śyeno adhvare |
18,1.21c yadī viśo vṛṇate dasmam āryā agniṃ hotāram adha dhīr ajāyata ||21||

18,1.22a sadāsi raṇvo yavaseva puṣyate hotrābhir agne manuṣaḥ svadhvaraḥ |
18,1.22c viprasya vā yac chaśamāna ukthyo vājaṃ sasavāṃ upayāsi bhūribhiḥ ||22||

18,1.23a ud īraya pitarā jāra ā bhagam iyakṣati haryato hṛtta iṣyati |
18,1.23c vivakti vahniḥ svapasyate makhas taviṣyate asuro vepate matī ||23||

18,1.24a yas te agne sumatiṃ marto akhyat sahasaḥ sūno ati sa pra śṛṇve |
18,1.24c iṣaṃ dadhāno vahamāno aśvair ā sa dyumāṃ amavān bhūṣati dyūn ||24||

18,1.25a śrudhī no agne sadane sadhasthe yukṣvā ratham amṛtasya dravitnum |
18,1.25c ā no vaha rodasī devaputre mākir devānām apa bhūr iha syāḥ ||25||

18,1.26a yad agna eṣā samitir bhavāti devī deveṣu yajatā yajatra |
18,1.26c ratnā ca yad vibhajāsi svadhāvo bhāgaṃ no atra vasumantaṃ vītāt ||26||

18,1.27a anv agnir uṣasām agram akhyad anv ahāni prathamo jātavedāḥ |
18,1.27c anu sūrya uṣaso anu raśmīn dyāvāpṛthivī ā viveśa ||27||

18,1.28a praty agnir uṣasām agram akhyat praty ahāni prathamo jātavedāḥ |
18,1.28c prati sūryasya purudhā ca raśmīn prati dyāvāpṛthivī ā tatāna ||28||

18,1.29a dyāvā ha kṣāmā prathame ṛtenābhiśrāve bhavataḥ satyavācā |
18,1.29c devo yan martān yajathāya kṛṇvant sīdad dhotā pratyaṅ svam asuṃ yan ||29||

18,1.30a devo devān paribhūr ṛtena vahā no havyaṃ prathamaś cikitvān |
18,1.30c dhūmaketuḥ samidhā bhāṛjīko mandro hotā nityo vācā yajīyān ||30|| {3}
18,1.31a arcāmi vāṃ vardhāyāpo ghṛtasnū dyāvābhūmī śṛṇutaṃ rodasī me |
18,1.31c ahā yad devā asunītim āyan madhvā no atra pitarā śiśītām ||31||

18,1.32a svāvṛg devasyāmṛtaṃ yadī gor ato jātāso dhārayanta urvī |
18,1.32c viśve devā anu tat te yajur gur duhe yad enī divyaṃ ghṛtam vāḥ ||32||

18,1.33a kiṃ svin no rājā jagṛhe kad asyāti vrataṃ cakṛmā ko vi veda |
18,1.33c mitras cid dhi ṣmā juhurāṇo devāṃ chloko na yātām api vājo asti ||33||

18,1.34a durmantv atrāmṛtasya nāma salakṣmā yad viṣurūpā bhavāti |
18,1.34c yamasya yo manavate sumantv agne tam ṛṣva pāhy aprayuchan ||34||

18,1.35a yasmin devā vidathe mādayante vivasvataḥ sadane dhārayante |
18,1.35c sūrye jyotir adadhur māsy aktūn pari dyotaniṃ carato ajasrā ||35||

18,1.36a yasmin devā manmani saṃcaranty apīcye na vayam asya vidma |
18,1.36c mitro no atrāditir anāgānt savitā devo varuṇāya vocat ||36||

18,1.37a sakhāya ā śiṣāmahe brahmendrāya vajriṇe |
18,1.37c stuṣa ū ṣu nṛtamāya dhṛṣṇave ||37||

18,1.38a śavasā hy asi śruto vṛtrahatyena vṛtrahā |
18,1.38c maghair maghono ati śūra dāśasi ||38||

18,1.39a stego na kṣām aty eṣi pṛthivīṃ mahī no vātā iha vāntu bhūmau |
18,1.39c mitro no atra varuṇo yujamāno agnir vane na vy asṛṣṭa śokam ||39||

18,1.40a stuhi śrutaṃ gartasadaṃ janānāṃ rājānaṃ bhīmam upahatnum ugram |
18,1.40c mṛḍā jaritre rudra stavāno anyam asmat te ni vapantu senyam ||40|| {4}

18,1.41a sarasvatīṃ devayanto havante sarasvatīm adhvare tāyamāne |
18,1.41c sarasvatīṃ sukṛto havante sarasvatī dāśuṣe vāryaṃ dāt ||41||

18,1.42a sarasvatīṃ pitaro havante dakṣinā yajñam abhinakṣamāṇāḥ |
18,1.42c āsadyāsmin barhiṣi mādayadhvam anamīvā iṣa ā dhehy asme ||42||

18,1.43a sarasvati yā sarathaṃ yayāthokthaiḥ svadhābhir devi pitṛbhir madantī |
18,1.43c sahasrārgham iḍo atra bhāgaṃ rāyas poṣaṃ yajamānāya dhehi ||43||

18,1.44a ud īratām avara ut parāsa un madhyamāḥ pitaraḥ somyāsaḥ |
18,1.44c asuṃ ya īyur avṛkā ṛtajñās te no 'vantu pitaro haveṣu ||44||

18,1.45a āhaṃ pitṝnt suvidatrāṃ avitsi napātaṃ ca vikramaṇaṃ ca viṣṇoḥ |
18,1.45c barhiṣado ye svadhayā sutasya bhajanta pitvas ta ihāgamiṣṭhāḥ ||45||

18,1.46a idaṃ pitṛbhyo namo astv adya ye pūrvāso ye aparāsa īyuḥ |
18,1.46c ye pārthive rajasy ā niṣaktā ye vā nūnaṃ suvṛjanāsu dikṣu ||46||

18,1.47a mātalī kavyair yamo aṅgirobhir bṛhaspatir ṛkvabhir vāvṛdhānaḥ |
18,1.47c yāṃś ca devā vāvṛdhur ye ca devāṃs te no 'vantu pitaro haveṣu ||47||

18,1.48a svāduṣ kilāyaṃ madhumāṃ utāyaṃ tīvraḥ kilāyaṃ rasavāṃ utāyam |
18,1.48c uto nv asya papivāṃsam indraṃ na kaś cana sahata āhaveṣu ||48||

18,1.49a pareyivāṃsaṃ pravato mahīr iti bahubhyaḥ panthām anupaspaśānam |
18,1.49c vaivasvataṃ saṃgamanaṃ janānāṃ yamaṃ rājānaṃ haviṣā saparyata ||49||

18,1.50a yamo no gātuṃ prathamo viveda naiṣā gavyūtir apabhartavā u |
18,1.50c yatrā naḥ pūrve pitaraḥ paretā enā jajñānāḥ pathyā anu svāḥ ||50|| {5}

18,1.51a barhiṣadaḥ pitara ūty arvāg imā vo havyā cakṛmā juṣadhvam |
18,1.51c ta ā gatāvasā śaṃtamenādhā naḥ śaṃ yor arapo dadhāta ||51||

18,1.52a ācyā jānu dakṣiṇato niṣadyedaṃ no havir abhi gṛṇantu viśve |
18,1.52c mā hiṃsiṣṭa pitaraḥ kena cin no yad va āgaḥ puruṣatā karāma ||52||

18,1.53a tvaṣṭā duhitre vahatuṃ kṛṇoti tenedaṃ viśvaṃ bhuvanaṃ sam eti |
18,1.53c yamasya mātā paryuhyamānā maho jāyā vivasvato nanāśa ||53||

18,1.54a prehi prehi pathibhiḥ pūryāṇair yenā te pūrve pitaraḥ paretāḥ |
18,1.54c ubhā rājānau svadhayā madantau yamaṃ paśyāsi varuṇaṃ ca devam ||54||

18,1.55a apeta vīta vi ca sarpatāto 'smā etaṃ pitaro lokam akran |
18,1.55c ahobhir adbhir aktubhir vyaktaṃ yamo dadāty avasānam asmai ||55||

18,1.56a uśantas tvedhīmahy uśantaḥ sam idhīmahi |
18,1.56c uśann uśata ā vaha pitṝn haviṣe attave ||56||

18,1.57a dyumantas tvedhīmahi dyumantaḥ sam idhīmahi |
18,1.57c dyumān dyumata ā vaha pitṝn haviṣe attave ||57||

18,1.58a aṅgiraso naḥ pitaro navagvā atharvāṇo bhṛgavaḥ somyāsaḥ |
18,1.58c teṣāṃ vayaṃ sumatau yajñiyānām api bhadre saumanase syāma ||58||

18,1.59a aṅgirobhir yajñiyair ā gahīha yama vairūpair iha mādayasva |
18,1.59c vivasvantaṃ huve yaḥ pitā te 'smin barhiṣy ā niṣadya ||59||

18,1.60a imaṃ yama prastaram ā hi rohāṅgirobhiḥ pitṛbhiḥ saṃvidānaḥ |
18,1.60c ā tvā mantrāḥ kaviśastā vahantv enā rājan haviṣo mādayasva ||60||

18,1.61a ita eta udāruhan divas pṛṣṭhānv āruhan |
18,1.61c pra bhūrjayo yathā pathā dyām aṅgiraso yayuḥ ||61|| {6}



1yamāya somaḥ pavate yamāya kriyate haviḥ |
1yamaṃ ha yajño gachaty agnidūto araṃkṛtaḥ ||1||

1yamāya madhumattamaṃ juhotā pra ca tiṣṭhata |
1idaṃ nama ṛṣibhyaḥ pūrvajebhyaḥ pūrvebhyaḥ pathikṛdbhyaḥ ||2||

1yamāya ghṛtavat payo rājñe havir juhotana |
1sa no jīveṣv ā yamed dīrgham āyuḥ pra jīvase ||3||

1mainam agne vi daho mābhi śūśuco māsya tvacaṃ cikṣipo mā śarīram |
1śṛtaṃ yadā karasi jātavedo 'them enaṃ pra hiṇutāt pitṝṃr upa ||4||

1yadā śṛtaṃ kṛṇavo jātavedo 'themam enaṃ pari dattāt pitṛbhyaḥ |
1yado gachāty asunītim etām atha devānāṃ vaśanīr bhavāti ||5||

1trikadrukebhiḥ pavate ṣaḍ urvīr ekam id bṛhat |
1triṣṭub gāyatrī chandāṃsi sarvā tā yama ārpitā ||6||

1sūryaṃ cakṣuṣā gacha vātam ātmanā divaṃ ca gacha pṛthivīṃ ca dharmabhiḥ |
1apo vā gacha yadi tatra te hitam oṣadhīṣu prati tiṣṭhā śarīraiḥ ||7||

1ajo bhāgas tapasas taṃ tapasva taṃ te śocis tapatu taṃ te arciḥ |
1yās te śivās tanvo jātavedas tābhir vahainaṃ sukṛtām u lokam ||8||

1yās te śocayo raṃhayo jātavedo yābhir āpṛṇāsi divam antarikṣam |
1ajaṃ yantam anu tāḥ sam ṛṇvatām athetarābhiḥ śivatamābhiḥ śṛtaṃ kṛdhi ||9||

18,2.10a ava sṛja punar agne pitṛbhyo yas ta āhutaś carati svadhāvān |
18,2.10c āyur vasāna upa yātu śeṣaḥ saṃ gachatāṃ tanvā suvarcāḥ ||10|| {7}

18,2.11a ati drava śvānau sārameyau caturakṣau śabalau sādhunā pathā |
18,2.11c adhā pitṝnt suvidatrāṃ apīhi yamena ye sadhamādaṃ madanti ||11||

18,2.12a yau te śvānau yama rakṣitārau caturakṣau pathiṣadī nṛcakṣasā |
18,2.12c tābhyāṃ rājan pari dhehy enaṃ svasty asmā anamīvaṃ ca dhehi ||12||

18,2.13a urūṇasāv asutṛpāv udumbalau yamasya dūtau carato janāṃ anu |
18,2.13c tāv asmabhyaṃ dṛśaye sūryāya punar dātām asum adyeha bhadram ||13||

18,2.14a soma ekebhyaḥ pavate ghṛtam eka upāsate |
18,2.14c yebhyo madhu pradhāvati tāṃś cid evāpi gachatāt ||14||

18,2.15a ye cit pūrva ṛtasātā ṛtajātā ṛtāvṛdhaḥ |
18,2.15c ṛṣīn tapasvato yama tapojāṃ api gachatāt ||15||

18,2.16a tapasā ye anādhṛṣyās tapasā ye svar yayuḥ |
18,2.16c tapo ye cakrire mahas tāṃś cid evāpi gachatāt ||16||

18,2.17a ye yudhyante pradhaneṣu śūrāso ye svar tanūtyajaḥ |
18,2.17c ye vā sahasradakṣiṇās tāṃ cid evāpi gachatāt ||17||

18,2.18a sahasraṇīthāḥ kavayo ye gopāyanti sūryam |
18,2.18c ṛṣīn tapasvato yama tapojāṃ api gachatāt ||18||

18,2.19a syonāsmai bhava pṛthivy anṛkṣarā niveśanī |
18,2.19c yachāsmai śarma saprathāḥ ||19||

18,2.20a asaṃbādhe pṛthivyā urau loke ni dhīyasva |
18,2.20c svadhā yāś cakṛṣe jīvan tās te santu madhuścutaḥ ||20|| {8}

18,2.21a hvayāmi te manasā mana ihemān gṛhām upa jujuṣāṇa ehi |
18,2.21c saṃ gachasva pitṛbhiḥ saṃ yamena syonās tvā vātā upa vāntu śagmāḥ ||21||

18,2.22a ut tvā vahantu maruta udavāhā udaprutaḥ |
18,2.22c ajena kṛṇvantaḥ śītaṃ varṣeṇokṣantu bāl iti ||22||

18,2.23a ud ahvam āyur āyuṣe kratve dakṣāya jīvase |
18,2.23c svān gachatu te mano adhā pitṝṃr upa drava ||23||

18,2.24a mā te mano māsor māṅgānāṃ mā rasasya te |
18,2.24c mā te hāsta tanvaḥ kiṃ caneha ||24||

18,2.25a mā tvā vṛkṣaḥ saṃ bādhiṣṭa mā devī pṛthivī mahī |
18,2.25c lokaṃ pitṛṣu vittvaidhasva yamarājasu ||25||

18,2.26a yat te aṅgam atihitaṃ parācair apānaḥ prāṇo ya u vā te paretaḥ |
18,2.26c tat te saṃgatya pitaraḥ sanīḍā ghāsād ghāsaṃ punar ā veśayantu ||26||

18,2.27a apemaṃ jīvā arudhan gṛhebhyas taṃ nir vahata pari grāmād itaḥ |
18,2.27c mṛtyur yamasyāsīd dūtaḥ pracetā asūn pitṛbhyo gamayāṃ cakāra ||27||

18,2.28a ye dasyavaḥ pitṛṣu praviṣṭā jñātimukhā ahutādaś caranti |
18,2.28c parāpuro nipuro ye bharanty agniṣ ṭān asmāt pra dhamāti yajñāt ||28||

18,2.29a saṃ viśantv iha pitaraḥ svā naḥ syonaṃ kṛṇvantaḥ pratiranta āyuḥ |
18,2.29c tebhyaḥ śakema haviṣā nakṣamāṇā jyog jīvantaḥ śaradaḥ purūcīḥ ||29||

18,2.30a yāṃ te dhenuṃ nipṛṇāmi yam u kṣīra odanam |
18,2.30c tenā janasyāso bhartā yo 'trāsad ajīvanaḥ ||30|| {9}

18,2.31a aśvāvatīṃ pra tara yā suśevā rkṣākaṃ vā prataraṃ navīyaḥ |
18,2.31c yas tvā jaghāna vadhyaḥ so astu mā so anyad vidata bhāgadheyam ||31||

18,2.32a yamaḥ paro 'varo vivasvān tataḥ paraṃ nāti paśyāmi kiṃ cana |
18,2.32c yame adhvaro adhi me niviṣṭo bhuvo vivasvān anvātatāna ||32||

18,2.33a apāgūhann amṛtāṃ martyebhyaḥ kṛtvā savarṇām adadhur vivasvate |
18,2.33c utāśvināv abharad yat tad āsīd ajahād u dvā mithunā saraṇyūḥ ||33||

18,2.34a ye nikhātā ye paroptā ye dagdhā ye coddhitāḥ |
18,2.34c sarvāṃs tān agna ā vaha pitṝn haviṣe attave ||34||

18,2.35a ye agnidagdhā ye anagnidagdhā madhye divaḥ svadhayā mādayante |
18,2.35c tvaṃ tān vettha yadi te jātavedaḥ svadhayā yajñaṃ svadhitiṃ juṣantām ||35||

18,2.36a śaṃ tapa māti tapo agne mā tanvaṃ tapaḥ |
18,2.36c vaṇeṣu śuṣmo astu te pṛthivyām astu yad dharaḥ ||36||

18,2.37a dadāmy asmā avasānam etad ya eṣa āgan mama ced abhūd iha |
18,2.37c yamaś cikitvān praty etad āha mamaiṣa rāya upa tiṣṭhatām iha ||37||

18,2.38a imāṃ mātrāṃ mimīmahe yathāparaṃ na māsātai |
18,2.38c śate śaratsu no purā ||38||

18,2.39a premāṃ mātrāṃ mimīmahe yathāparaṃ na māsātai |
18,2.39c śate śaratsu no purā ||39||

18,2.40a apemāṃ mātrāṃ mimīmahe yathāparaṃ na māsātai |
18,2.40c śate śaratsu no purā ||40|| {10}

18,2.41a vīmāṃ mātrāṃ mimīmahe yathāparaṃ na māsātai |
18,2.41c śate śaratsu no purā ||41||

18,2.42a nir imāṃ mātrāṃ mimīmahe yathāparaṃ na māsātai |
18,2.42c śate śaratsu no purā ||42||
18,2.43a ud imāṃ mātrāṃ mimīmahe yathāparaṃ na māsātai |
18,2.43c śate śaratsu no purā ||43||

18,2.44a sam imāṃ mātrāṃ mimīmahe yathāparaṃ na māsātai |
18,2.44c śate śaratsu no purā ||44||

18,2.45a amāsi mātrāṃ svar agām āyuṣmān bhūyāsam |
18,2.45c yathāparaṃ na māsātai śate śaratsu no purā ||45||
18,2.46a prāṇo apāno vyāna āyuś cakṣur dṛśaye sūryāya |
18,2.46c aparipareṇa pathā yamarājñaḥ pitṝn gacha ||46||

18,2.47a ye agravaḥ śaśamānāḥ pareyur hitvā dveṣāṃsy anapatyavantaḥ |
18,2.47c te dyām udityāvidanta lokaṃ nākasya pṛṣṭhe adhi dīdhyānāḥ ||47||

18,2.48a udanvatī dyaur avamā pīlumatīti madhyamā |
18,2.48c tṛtīyā ha pradyaur iti yasyāṃ pitara āsate ||48||

18,2.49a ye na pituḥ pitaro ye pitāmahā ya āviviśur urv antarikṣam |
18,2.49c ya ākṣiyanti pṛthivīm uta dyāṃ tebhyaḥ pitṛbhyo namasā vidhema ||49||

18,2.50a idam id vā u nāparaṃ divi paśyasi sūryam |
18,2.50c mātā putraṃ yathā sicābhy enaṃ bhūma ūrṇuhi ||50|| {11}

18,2.51a idam id vā u nāparaṃ jarasy anyad ito 'param |
18,2.51c jāyā patim iva vāsasābhy enaṃ bhūma ūrṇuhi ||51||

18,2.52a abhi tvorṇomi pṛthivyā mātur vastreṇa bhadrayā |
18,2.52c jīveṣu bhadraṃ tan mayi svadhā pitṛṣu sā tvayi ||52||

18,2.53a agnīṣomā pathikṛtā syonaṃ devebhyo ratnaṃ dadhathur vi lokam |
18,2.53c upa preṣyantaṃ pūṣaṇaṃ yo vahāty añjoyānaiḥ pathibhis tatra gachatam ||53||

18,2.54a pūṣā tvetaś cyāvayatu pra vidvān anaṣṭapaśur bhuvanasya gopāḥ |
18,2.54c sa tvaitebhyaḥ pari dadat pitṛbhyo 'gnir devebhyaḥ suvidatriyebhyaḥ ||54||

18,2.55a āyur viśvāyuḥ pari pātu tvā pūṣā tvā pātu prapathe purastāt |
18,2.55c yatrāsate sukṛto yatra ta īyus tatra tvā devaḥ savitā dadhātu ||55||

18,2.56a imau yunajmi te vahnī asunītāya voḍhave |
18,2.56c tābhyāṃ yamasya sādanaṃ samitiś cāva gachatāt ||56||

18,2.57a etat tvā vāsaḥ prathamaṃ nv āgann apaitad ūha yad ihābibhaḥ purā |
18,2.57c iṣṭāpūrtam anusaṃkrāma vidvān yatra te dattaṃ bahudhā vibandhuṣu ||57||

18,2.58a agner varma pari gobhir vyayasva saṃ prorṇuṣva medasā pīvasā ca |
18,2.58c net tvā dhṛṣṇur harasā jarhṛṣāṇo dadhṛg vidhakṣan parīṅkhayātai ||58||

18,2.59a daṇḍaṃ hastād ādadāno gatāsoḥ saha śrotreṇa varcasā balena |
18,2.59c atraiva tvam iha vayaṃ suvīrā viśvā mṛdho abhimātīr jayema ||59||

18,2.60a dhanur hastād ādadāno mṛtasya saha kṣatreṇa varcasā balena |
18,2.60c samāgṛbhāya vasu bhūri puṣṭam arvāṅ tvam ehy upa jīvalokam ||60|| {12}



1iyaṃ nārī patilokaṃ vṛṇānā ni padyata upa tvā martya pretam |
1dharmaṃ purāṇam anupālayantī tasyai prajāṃ draviṇaṃ ceha dhehi ||1||

1ud īrṣva nāry abhi jīvalokaṃ gatāsum etam upa śeṣa ehi |
1hastagrābhasya dadhiṣos tavedaṃ patyur janitvam abhi saṃ babhūtha ||2||

1apaśyaṃ yuvatiṃ nīyamānāṃ jīvāṃ mṛtebhyaḥ pariṇīyamānām |
1andhena yat tamasā prāvṛtāsīt prākto apācīm anayaṃ tad enām ||3||

1prajānaty aghnye jīvalokaṃ devānāṃ panthām anusaṃcarantī |
1ayaṃ te gopatis taṃ juṣasva svargaṃ lokam adhi rohayainam ||4||

1upa dyām upa vetasam avattaro nadīnām |
1agne pittam apām asi ||5||

1yaṃ tvam agne samadahas tam u nir vāpaya punaḥ |
1kyāmbūr atra rohatu śāṇḍadūrvā vyalkaśā ||6||

1idaṃ ta ekam pura ū ta ekaṃ tṛtīyena jyotiṣā saṃ viśasva |
1saṃveśane tanvā cārur edhi priyo devānāṃ parame sadhasthe ||7||

1ut tiṣṭha prehi pra dravaukaḥ kṛṇuṣva salile sadhasthe |
1tatra tvaṃ pitṛbhiḥ saṃvidānaḥ saṃ somena madasva saṃ svadhābhiḥ ||8||

1pra cyavasva tanvaṃ saṃ bharasva mā te gātrā vi hāyi mo śarīram |
1mano niviṣṭam anusaṃviśasva yatra bhūmer juṣase tatra gacha ||9||

18,3.10a varcasā māṃ pitaraḥ somyāso añjantu devā madhunā ghṛtena |
18,3.10c cakṣuṣe mā prataraṃ tārayanto jarase mā jaradaṣṭiṃ vardhantu ||10|| {13}

18,3.11a varcasā māṃ sam anaktv agnir medhāṃ me viṣṇur ny anaktv āsan |
18,3.11c rayiṃ me viśve ni yachantu devāḥ syonā māpaḥ pavanaiḥ punantu ||11||

18,3.12a mitrāvaruṇā pari mām adhātām ādityā mā svaravo vardhayantu |
18,3.12c varco ma indro ny anaktu hastayor jaradaṣṭiṃ mā savitā kṛṇotu ||12||

18,3.13a yo mamāra prathamo martyānāṃ yaḥ preyāya prathamo lokam etam |
18,3.13c vaivasvataṃ saṃgamanaṃ janānāṃ yamaṃ rājānaṃ haviṣā saparyata ||13||

18,3.14a parā yāta pitara ā ca yātāyaṃ vo yajño madhunā samaktaḥ |
18,3.14c datto asmabhyaṃ draviṇeha bhadraṃ rayiṃ ca naḥ sarvavīraṃ dadhāta ||14||

18,3.15a kaṇvaḥ kakṣīvān purumīḍho agastyaḥ śyāvāśvaḥ sobhary arcanānāḥ |
18,3.15c viśvāmitro 'yaṃ jamadagnir atrir avantu naḥ kaśyapo vāmadevaḥ ||15||

18,3.16a viśvāmitra jamadagne vasiṣṭha bharadvāja gotama vāmadeva |
18,3.16c śardir no atrir agrabhīn namobhiḥ susaṃśāsaḥ pitaro mṛḍatā naḥ ||16||

18,3.17a kasye mṛjānā ati yanti ripram āyur dadhānāḥ prataraṃ navīyaḥ |
18,3.17c āpyāyamānāḥ prajayā dhanenādha syāma surabhayo gṛheṣu ||17||

18,3.18a añjate vy añjate sam añjate kratuṃ rihanti madhunābhy añjate |
18,3.18c sindhor ucchvāse patayantam ukṣaṇaṃ hiraṇyapāvāḥ paśum āsu gṛhnate ||18||

18,3.19a yad vo mudraṃ pitaraḥ somyaṃ ca teno sacadhvaṃ svayaśaso hi bhūta |
18,3.19c te arvāṇaḥ kavaya ā śṛṇota suvidatrā vidathe huyamānāḥ ||19||

18,3.20a ye atrayo aṅgiraso navagvā iṣṭāvanto rātiṣāco dadhānāḥ |
18,3.20c dakṣiṇāvantaḥ sukṛto ya u sthāsadyāsmin barhiṣi mādayadhvam ||20|| {14}

18,3.21a adhā yathā naḥ pitaraḥ parāsaḥ pratnāso agna ṛtam āśaśānāḥ |
18,3.21c śucīd ayan dīdhyata ukthaśasaḥ kṣāmā bhindanto aruṇīr apa vran ||21||

18,3.22a sukarmānaḥ suruco devayanto ayo na devā janimā dhamantaḥ |
18,3.22c śucanto agniṃ vāvṛdhanta indram urvīm gavyāṃ pariṣadaṃ no akran ||22||

18,3.23a ā yūtheva kṣumati paśvo akhyad devānāṃ janimānty ugraḥ |
18,3.23c martāsaś cid urvaśīr akṛpran vṛdhe cid arya uparasyāyoḥ ||23||

18,3.24a akarma te svapaso abhūma ṛtam avasrann uṣaso vibhātīḥ |
18,3.24c viśvaṃ tad bhadraṃ yad avanti devā bṛhad vadema vidathe suvīrāḥ ||24||

18,3.25a indro mā marutvān prācyā diśaḥ pātu bāhucyutā pṛthivī dyām ivopari |
18,3.25c lokakṛtaḥ pathikṛto yajāmahe ye devānāṃ hutabhāgā iha stha ||25||

18,3.26a dhātā mā nirṛtyā dakṣiṇāyā diśaḥ pātu bāhucyutā pṛthivī dyāṃ ivopari |
18,3.26c lokakṛtaḥ pathikṛto yajāmahe ye devānāṃ hutabhāgā iha stha ||26||

18,3.27a aditir mādityaiḥ pratīcyā diśaḥ pātu bāhucyutā pṛthivī dyām ivopari |
18,3.27c lokakṛtaḥ pathikṛto yajāmahe ye devānāṃ hutabhāgā iha stha ||27||

18,3.28a somo mā viśvair devair udīcyā diśaḥ pātu bāhucyutā pṛthivī dyām ivopari |
18,3.28c lokakṛtaḥ pathikṛto yajāmahe ye devānāṃ hutabhāgā iha stha ||28||

18,3.29a dhartā ha tvā dharuṇo dhārayātā ūrdhvaṃ bhānuṃ savitā dyām ivopari |
18,3.29c lokakṛtaḥ pathikṛto yajāmahe ye devānāṃ hutabhāgā iha stha ||29||

18,3.30a prācyāṃ tvā diśi purā samvṛtaḥ svadhāyām ā dadhāmi bāhucyutā pṛthivī dyām ivopari |
18,3.30c lokakṛtaḥ pathikṛto yajāmahe ye devānāṃ hutabhāgā iha stha ||30|| {15}

18,3.31a dakṣiṇāyāṃ tvā diśi purā samvṛtaḥ svadhāyām ā dadhāmi bāhucyutā pṛthivī dyām ivopari |
18,3.31c lokakṛtaḥ pathikṛto yajāmahe ye devānāṃ hutabhāgā iha stha ||31||

18,3.32a pratīcyāṃ tvā diśi purā saṃvṛtaḥ svadhāyām ā dadhāmi bāhucyutā pṛthivī dyām ivopari |
18,3.32c lokakṛtaḥ pathikṛto yajāmahe ye devānāṃ hutabhāgā iha stha ||32||

18,3.33a udīcyāṃ tvā diśi purā samvṛtaḥ svadhāyām ā dadhāmi bāhucyutā pṛthivī dyām ivopari |
18,3.33c lokakṛtaḥ pathikṛto yajāmahe ye devānāṃ hutabhāgā iha stha ||33||

18,3.34a dhruvāyāṃ tvā diśi purā saṃvṛtaḥ svadhāyām ā dadhāmi bāhucyutā pṛthivī dyām ivopari |
18,3.34c lokakṛtaḥ pathikṛto yajāmahe ye devānāṃ hutabhāgā iha stha ||34||

18,3.35a ūrdhvāyāṃ tvā diśi purā samvṛtaḥ svadhāyām ā dadhāmi bāhucyutā pṛthivī dyām ivopari |
18,3.35c lokakṛtaḥ pathikṛto yajāmahe ye devānāṃ hutabhāgā iha stha ||35||

18,3.36a dhartāsi dharuno 'si vaṃsago 'si ||36||

18,3.37a udapūr asi madhupūr asi vātapūr asi ||37||

18,3.38a itaś ca māmutaś cāvatāṃ yame iva yatamāne yad aitam |
18,3.38c pra vāṃ bharan mānuṣā devayanto ā sīdatāṃ svam u lokaṃ vidāne ||38||

18,3.39a svāsasthe bhavatam indave no yuje vāṃ brahma pūrvyaṃ namobhiḥ |
18,3.39c vi śloka eti pathyeva sūriḥ śṛṇvantu viśve amṛtāsa etat ||39||

18,3.40a trīṇi padāni rupo anv arohac catuṣpadīm anv etad vratena |
18,3.40c akṣareṇa prati mimīte arkam ṛtasya nābhāv abhi saṃ punāti ||40|| {16}

18,3.41a devebhyaḥ kam avṛṇīta mṛtyuṃ prajāyai kim amṛtaṃ nāvṛṇīta |
18,3.41c bṛhaspatir yajñam atanuta ṛṣiḥ priyāṃ yamas tanvam ā rireca ||41||

18,3.42a tvam agna īḍito jātavedo 'vāḍ ḍhavyāni surabhīṇi kṛtvā |
18,3.42c prādāḥ pitṛbhyaḥ svadhayā te akṣann addhi tvaṃ deva prayatā havīṃṣi ||42||

18,3.43a āsīnāso aruṇīnām upasthe rayiṃ dhatta dāśuṣe martyāya |
18,3.43c putrebhyaḥ pitaras tasya vasvaḥ pra yachata ta ihorjaṃ dadhāta ||43||

18,3.44a agniṣvāttāḥ pitara eha gachata sadaḥsadaḥ sadata supraṇītayaḥ |
18,3.44c atto havīṃṣi prayatāni barhiṣi rayiṃ ca naḥ sarvavīraṃ dadhāta ||44||

18,3.45a upahūtā naḥ pitaraḥ somyāso barhiṣyeṣu nidhiṣu priyeṣu |
18,3.45c ta ā gamantu ta iha śruvantv adhi bruvantu te 'vantv asmān ||45||

18,3.46a ye naḥ pituḥ pitaro ye pitāmahā anūjahire somapīthaṃ vasiṣṭhāḥ |
18,3.46c tebhir yamaḥ samrarāṇo havīṃṣy uśann uśadbhiḥ pratikāmam attu ||46||

18,3.47a ye tātṛṣur devatrā jehamānā hotrāvidaḥ stomataṣṭāso arkaiḥ |
18,3.47c āgne yāhi sahasraṃ devavandaiḥ satyaiḥ kavibhir ṛṣibhir gharmasadbhiḥ ||47||

18,3.48a ye satyāso havirado haviṣpā indreṇa devaiḥ sarathaṃ tureṇa |
18,3.48c āgne yāhi suvidatrebhir arvāṅ paraiḥ pūrvair ṛṣibhir gharmasadbhiḥ ||48||

18,3.49a upa sarpa mātaraṃ bhūmim etām uruvyacasaṃ pṛthivīṃ suśevām |
18,3.49c ūrṇamradāḥ pṛthivī dakṣiṇāvata eṣā tvā pātu prapathe purastāt ||49||

18,3.50a uc chvañcasva pṛthivi mā ni bādhathāḥ sūpāyanāsmai bhava sūpasarpaṇā |
18,3.50c mātā putraṃ yathā sicābhy enaṃ bhūma ūrṇuhi ||50|| {17}

18,3.51a ucchvañcamānā pṛthivī su tiṣṭhatu sahasraṃ mita upa hi śrayantām |
18,3.51c te gṛhāso ghṛtaścutaḥ syonā viśvāhāsmai śaraṇāḥ santv atra ||51||

18,3.52a ut te stabhnāmi pṛthivīṃ tvat parīmaṃ logaṃ nidadhan mo aham riṣam |
18,3.52c etāṃ sthūṇāṃ pitaro dhārayanti te tatra yamaḥ sādanā te kṛṇotu ||52||

18,3.53a imam agne camasaṃ mā vi jihvaraḥ priyo devānām uta somyānām |
18,3.53c ayaṃ yaś camaso devapānas tasmin devā amṛtā mādayantām ||53||

18,3.54a atharvā pūrṇam camasam yam indrāyābibhar vājinīvate |
18,3.54c tasmin kṛṇoti sukṛtasya bhakṣaṃ tasmin induḥ pavate viśvadānim ||54||

18,3.55a yat te kṛṣṇaḥ śakuna ātutoda pipīlaḥ sarpa uta vā śvāpadaḥ |
18,3.55c agniṣ ṭad viśvād agadaṃ kṛṇotu somaś ca yo brāhmaṇāṃ āviveśa ||55||

18,3.56a payasvatīr oṣadhayaḥ payasvan māmakaṃ payaḥ |
18,3.56c apāṃ payaso yat payas tena mā saha śumbhatu ||56||

18,3.57a imā nārīr avidhavāḥ supatnīr āñjanena sarpiṣā saṃ spṛśantām |
18,3.57c anaśravo anamīvāḥ suratnā ā rohantu janayo yonim agre ||57||

18,3.58a saṃ gachasva pitṛbhiḥ saṃ yameneṣṭāpūrtena parame vyoman |
18,3.58c hitvāvadyaṃ punar astam ehi saṃ gachatāṃ tanvā suvarcāḥ ||58||

18,3.59a ye naḥ pituḥ pitaro ye pitāmahā ya āviviśur urv antarikṣam |
18,3.59c tebhyaḥ svarād asunītir no adya vathāvaśaṃ tanvaḥ kalpayāti ||59||

18,3.60a śaṃ te nīhāro bhavatu śaṃ te pruṣvāva śīyatām |
18,3.60c śītike śītikāvati hlādike hlādikāvati |
18,3.60e maṇḍūky apsu śaṃ bhuva imaṃ sv agniṃ śamaya ||60|| {18}

18,3.61a vivasvān no abhayaṃ kṛṇotu yaḥ sutrāmā jīradānuḥ sudānuḥ |
18,3.61c iheme vīrā bahavo bhavantu gomad aśvavan mayy astu puṣṭam ||61||

18,3.62a vivasvān no amṛtatve dadhātu paraitu mṛtyur amṛtaṃ na aitu |
18,3.62c imān rakṣatu puruṣān ā jarimṇo mo sv eṣām asavo yamaṃ guḥ ||62||

18,3.63a yo dadhre antarikṣe na mahnā pitṝṇāṃ kaviḥ pramatir matīnām |
18,3.63c tam arcata viśvamitrā havirbhiḥ sa no yamaḥ prataraṃ jīvase dhāt ||63||

18,3.64a ā rohata divam uttamām ṛṣayo mā bibhītana |
18,3.64c somapāḥ somapāyina idaṃ vaḥ kriyate havir aganma jvotir uttamam ||64||

18,3.65a pra ketunā bṛhatā bhāty agnir ā rodasī vṛṣabho roravīti |
18,3.65c divaś cid antād upamām ud ānaḍ apām upasthe mahiṣo vavardha ||65||

18,3.66a nāke suparṇam upa yat patantaṃ hrdā venanto abhyacakṣata tvā |
18,3.66c hiraṇyapakṣaṃ varuṇasya dūtaṃ yamasya yonau śakunaṃ bhuranyum ||66||

18,3.67a indra kratuṃ na ā bhara pitā putrebhyo yathā |
18,3.67c śikṣā ṇo asmin puruhūta yāmani jīvā jyotir aśīmahi ||67||
18,3.68a apūpāpihitān kumbhān yāṃs te devā adhārayan |
18,3.68c te te santu svadhāvanto madhumanto ghṛtaścutaḥ ||68||

18,3.69a yās te dhānā anukirāmi tilamiśrā svadhāvatīḥ |
18,3.69c tās te santu vibhvīḥ prabhvīs tās te yamo rājānu manyatām ||69||

18,3.70a punar dehi vanaspate ya eṣa nihitas tvayi |
18,3.70c yathā yamasya sādana āsātau vidathā vadan ||70||

18,3.71a ā rabhasva jātavedas tejasvad dharo astu te |
18,3.71c śarīram asya saṃ dahāthainaṃ dehi sukṛtām u loke ||71||
18,3.72a ye te pūrve parāgatā apare pitaraś ca ye |
18,3.72c tebhyo ghṛtasya kulyaitu śatadhārā vyundatī ||72||

18,3.73a etad ā roha vaya unmṛjānaḥ svā iha bṛhad u dīdayante |
18,3.73c abhi prehi madhyato māpa hāsthāḥ pitṝnāṃ lokaṃ prathamo yo atra ||73|| {19}



1ā rohata janitrīṃ jātavedasaḥ pitṛyānaiḥ saṃ va ā rohayāmi |
1avāḍ ḍhavyeṣito havyavāha ījānaṃ yuktāḥ sukṛtāṃ dhatta loke ||1||

1devā yajñam ṛtavaḥ kalpayanti haviḥ puroḍāśaṃ sruco yajñāyudhāni |
1tebhir yāhi pathibhir devayānair yair ījānāḥ svargaṃ yanti lokam ||2||

1ṛtasya panthām anu paśya sādhv aṅgirasaḥ sukṛto yena yanti |
1tebhir yāhi pathibhiḥ svargaṃ yatrādityā madhu bhakṣayanti tṛtīye nāke adhi vi śrayasva ||3||

1trayaḥ suparṇā uparasya māyū nākasya pṛṣṭhe adhi viṣṭapi śritāḥ |
1svargā lokā amṛtena viṣṭhā iṣam ūrjaṃ yajamānāya duhrām ||4||

1juhūr dādhāra dyām upabhṛd antarikṣaṃ dhruvā dādhāra pṛthivīṃ pratiṣṭhām |
1pratīmāṃ lokā ghṛtapṛṣṭhāḥ svargāḥ kāmaṃkāmaṃ yajamānāya duhrām ||5||

1dhruva ā roha pṛthivīṃ viśvabhojasam antarikṣam upabhṛd ā kramasva |
1juhu dyāṃ gacha yajamānena sākaṃ sruveṇa vatsena diśaḥ prapīnāḥ sarvā dhukṣvāhṛṇyamānaḥ ||6||
1tīrthais taranti pravato mahīr iti yajñakṛtaḥ sukṛto yena yanti |
1atrādadhur yajamānāya lokaṃ diśo bhūtāni yad akalpayanta ||7||

1aṅgirasām ayanaṃ pūrvo agnir ādityānām ayanaṃ gārhapatyo dakṣiṇānām ayanaṃ dakṣiṇāgniḥ |
1mahimānam agner vihitasya brahmaṇā samaṅgaḥ sarva upa yāhi śagmaḥ ||8||

1pūrvo agniṣ ṭvā tapatu śaṃ purastāc chaṃ paścāt tapatu gārhapatyaḥ |
1dakṣiṇāgniṣ ṭe tapatu śarma varmottarato madhyato antarikṣād diśodiśo agne pari pāhi ghorāt ||9||

18,4.10a yūyam agne śaṃtamābhis tanūbhir ījānam abhi lokaṃ svargam |
18,4.10c aśvā bhūtvā pṛṣṭivāho vahātha yatra devaiḥ sadhamādaṃ madanti ||10|| {20}

18,4.11a śam agne paścāt tapa śaṃ purastāc cham uttarāc cham adharāt tapainam |
18,4.11c ekas tredhā vihito jātavedaḥ samyag enaṃ dhehi sukṛtām u loke ||11||

18,4.12a śam agnayaḥ samiddhā ā rabhantāṃ prājāpatyaṃ medhyaṃ jātavedasaḥ |
18,4.12c śṛtaṃ kṛṇvanta iha māva cikṣipan ||12||

18,4.13a yajña eti vitataḥ kalpamāna ījānam abhi lokaṃ svargam |
18,4.13c tam agnayaḥ sarvahutaṃ juṣantāṃ prājāpatyaṃ medhyaṃ jātavedasaḥ ||13||

18,4.14a ījānaś citam ārukṣad agniṃ nākasya pṛṣṭhād divam utpatiṣyan |
18,4.14c tasmai pra bhāti nabhaso jyotiṣīmānt svargaḥ panthāḥ sukṛte devayānaḥ ||14||

18,4.15a agnir hotādhvaryuṣ ṭe bṛhaspatir indro brahmā dakṣiṇatas te astu |
18,4.15c huto 'yaṃ saṃsthito yajña eti yatra pūrvam ayanaṃ hutānām ||15||

18,4.16a apūpavān kṣīravāṃś carur eha sīdatu |
18,4.16c lokakṛtaḥ pathikṛto yajāmahe ye devānāṃ hutabhāgā iha stha ||16||

18,4.17a apūpavān dadhivāṃś carur eha sīdatu |
18,4.17c lokakṛtaḥ pathikṛto yajāmahe ye devānāṃ hutabhāgā iha stha ||17||

18,4.18a apūpavān drapsavāṃś carur eha sīdatu |
18,4.18c lokakṛtaḥ pathikṛto yajāmahe ye devānāṃ hutabhāgā iha stha ||18||

18,4.19a apūpavān ghṛtavāṃś carur eha sīdatu |
18,4.19c lokakṛtaḥ pathikṛto yajāmahe ye devānāṃ hutabhāgā iha stha ||19||

18,4.20a apūpavān māṃsavāṃś carur eha sīdatu |
18,4.20c lokakṛtaḥ pathikṛto yajāmahe ye devānāṃ hutabhāgā iha stha ||20|| {21}

18,4.21a apūpavān annavāṃś carur eha sīdatu |
18,4.21c lokakṛtaḥ pathikṛto yajāmahe ye devānāṃ hutabhāgā iha stha ||21||

18,4.22a apūpavān madhumāṃś carur eha sīdatu |
18,4.22c lokakṛtaḥ pathikṛto yajāmahe ye devānāṃ hutabhāgā iha stha ||22||

18,4.23a apūpavān rasavāṃś carur eha sīdatu |
18,4.23c lokakṛtaḥ pathikṛto yajāmahe ye devānāṃ hutabhāgā iha stha ||23||

18,4.24a apūpavān apavāṃś carur eha sīdatu |
18,4.24c lokakṛtaḥ pathikṛto yajāmahe ye devānāṃ hutabhāgā iha stha ||24||

18,4.25a apūpāpihitān kumbhān yāṃs te devā adhārayan |
18,4.25c te te santu svadhāvanto madhumanto ghṛtaścutaḥ ||25||

18,4.26a yās te dhānā anukirāmi tilamiśrāḥ svadhāvatīḥ |
18,4.26c tās te santūdbhvīḥ prabhvīs tās te yamo rājānu manyatām ||26||

18,4.27a akṣitiṃ bhūyasīm ||27||

18,4.28a drapsaś caskanda pṛthivīm anu dyām imaṃ ca yonim anu yaś ca pūrvaḥ |
18,4.28c samānaṃ yonim anu samcarantaṃ drapsam juhomy anu sapta hotrāḥ ||28||

18,4.29a śatadhāraṃ vāyum arkaṃ svarvidaṃ nṛcakṣasas te abhi cakṣate rayim |
18,4.29c ye pṛnanti pra ca yachanti sarvadā te duhrate dakṣiṇāṃ saptamātaram ||29||

18,4.30a kośaṃ duhanti kalaśaṃ caturbilam iḍāṃ dhenuṃ madhumatīṃ svastaye |
18,4.30c ūrjaṃ madantīm aditiṃ janeṣv agne mā hiṃsīḥ parame vyoman ||30|| {22}

18,4.31a etat te devaḥ savitā vāso dadāti bhartave |
18,4.31c tat tvaṃ yamasya rājye vasānas tārpyaṃ cara ||31||

18,4.32a dhānā dhenur abhavad vatso asyās tilo 'bhavat |
18,4.32c tāṃ vai yamasya rājye akṣitām upa jīvati ||32||

18,4.33a etās te asau dhenavaḥ kāmadughā bhavantu |
18,4.33c enīḥ śyenīḥ sarūpā virūpās tilavatsā upa tiṣṭhantu tvātra ||33||

18,4.34a enīr dhānā hariṇīḥ śyenīr asya kṛṣṇā dhānā rohiṇīr dhenavas te |
18,4.34c tilavatsā ūrjam asmai duhānā viśvāhā santv anapasphurantīḥ ||34||

18,4.35a vaiśvānare havir idaṃ juhomi sāhasraṃ śatadhāram utsam |
18,4.35c sa bibharti pitaraṃ pitāmahān prapitāmahān bibharti pinvamānaḥ ||35||

18,4.36a sahasradhāraṃ śatadhāram utsam akṣitaṃ vyacyamānaṃ salilasya pṛṣṭhe |
18,4.36c ūrjaṃ duhānam anapasphurantam upāsate pitaraḥ svadhābhiḥ ||36||

18,4.37a idaṃ kasāmbu cayanena citaṃ tat sajātā ava paśyateta |
18,4.37c martyo 'yam amṛtatvam eti tasmai gṛhān kṛṇuta yāvatsabandhu ||37||

18,4.38a ihaivaidhi dhanasanir ihacitta ihakratuḥ |
18,4.38c ihaidhi vīryavattaro vayodhā aparāhataḥ ||38||

18,4.39a putraṃ pautram abhitarpayantīr āpo madhumatīr imāḥ |
18,4.39c svadhāṃ pitṛbhyo amṛtaṃ duhānā āpo devīr ubhayāṃs tarpayantu ||39||

18,4.40a āpo agniṃ pra hiṇuta pitṝṃr upemaṃ yajñaṃ pitaro me juṣantām |
18,4.40c āsīnām ūrjam upa ye sacante te no rayiṃ sarvavīraṃ ni yachān ||40|| {23}

18,4.41a sam indhate amartyaṃ havyavāhaṃ ghṛtapriyam |
18,4.41c sa veda nihitān nidhīn pitṝn parāvato gatān ||41||

18,4.42a yaṃ te manthaṃ yam odananaṃ yan māṃsaṃ nipṛṇāmi te |
18,4.42c te te santu svadhāvanto madhumanto ghṛtaścutaḥ ||42||

18,4.43a yās te dhānā anukirāmi tilamiśrāḥ svadhāvatīḥ |
18,4.43c tās te santūdbhvīḥ prabhvīs tās te yamo rājānu manyatām ||43||

18,4.44a idaṃ pūrvam aparaṃ niyānaṃ yenā te pūrve pitaraḥ paretāḥ |
18,4.44c purogavā ye abhisāco asya te tvā vahanti sukṛtām u lokam ||44||

18,4.45a sarasvatīṃ devayanto havante sarasvatīm adhvare tāyamāne |
18,4.45c sarasvatīṃ sukṛto havante sarasvatī dāśuṣe vāryaṃ dāt ||45||

18,4.46a sarasvatīṃ pitaro havante dakṣiṇā yajñam abhinakṣamāṇāḥ |
18,4.46c āsadyāsmin barhiṣi mādayadhvam anamīvā iṣa ā dhehy asme ||46||

18,4.47a sarasvati yā sarathaṃ yayāthokthaiḥ svadhābhir devi pitṛbhir madantī |
18,4.47c sahasrārgham iḍo atra bhāgaṃ rāyas poṣaṃ yajamānāya dhehi ||47||

18,4.48a pṛthivīṃ tvā pṛthivyām ā veśayāmi devo no dhātā pra tirāty āyuḥ |
18,4.48c parāparaitā vasuvid vo astv adhā mṛtāḥ pitṛṣu saṃ bhavantu ||48||

18,4.49a ā pra cyavethām apa tan mṛjethāṃ yad vām abhibhā atrocuḥ |
18,4.49c asmād etam aghnyau tad vaśīyo dātuḥ pitṛṣv ihabhojanau mama ||49||

18,4.50a eyam agan dakṣiṇā bhadrato nā anena dattā sudughā vayodhāḥ |
18,4.50c yauvane jīvān upapṛñcatī jarā pitṛbhya upasaṃparāṇayād imān ||50|| {24}

18,4.51a idaṃ pitṛbhyaḥ pra bharāmi barhir jīvaṃ devebhya uttaraṃ stṛṇāmi |
18,4.51c tad ā roha puruṣa medhyo bhavan prati tvā jānantu pitaraḥ paretam ||51||

18,4.52a edaṃ barhir asado medhyo 'bhūḥ prati tvā jānantu pitaraḥ paretam |
18,4.52c yathāparu tanvaṃ saṃ bharasva gātrāṇi te brahmaṇā kalpayāmi ||52||

18,4.53a parṇo rājāpidhānaṃ carūṇām ūrjo balaṃ saha ojo na āgan |
18,4.53c āyur jīvebhyo vidadhad dīrghāyutvāya śataśāradāya ||53||

18,4.54a ūrjo bhāgo ya imaṃ jajānāśmānnānām ādhipatyaṃ jagāma |
18,4.54c tam arcata viśvamitrā havirbhiḥ sa no yamaḥ prataraṃ jīvase dhāt ||54||

18,4.55a yathā yamāya harmyam avapan pañca mānavāḥ |
18,4.55c evā vapāmi harmyaṃ yathā me bhūrayo 'sata ||55||

18,4.56a idaṃ hiraṇyaṃ bibhṛhi yat te pitābibhaḥ purā |
18,4.56c svargaṃ yataḥ pitur hastaṃ nir mṛḍḍhi dakṣiṇam ||56||

18,4.57a ye ca jīvā ye ca mṛtā ye jātā ye ca yajñiyāḥ |
18,4.57c tebhyo ghṛtasya kulyaitu madhudhārā vyundatī ||57||

18,4.58a vṛṣā matīnāṃ pavate vicakṣaṇaḥ sūro ahnāṃ pratarītoṣasāṃ divaḥ |
18,4.58c prāṇaḥ sindhūnāṃ kalaśāṃ acikradad indrasya hārdim āviśan manīṣayā ||58||

18,4.59a tveṣas te dhūma ūrṇotu divi ṣaṃ chukra ātataḥ |
18,4.59c sūro na hi dyutā tvaṃ kṛpā pāvaka rocase ||59||

18,4.60a pra vā etīndur indrasya niṣkṛtiṃ sakhā sakhyur na pra mināti saṃgiraḥ |
18,4.60c marya iva yoṣāḥ sam arṣase somaḥ kalaśe śatayāmanā pathā ||60|| {25}

18,4.61a akṣann amīmadanta hy ava priyāṃ adhūṣata |
18,4.61c astoṣata svabhānavo viprā yaviṣṭhā īmahe ||61||

18,4.62a ā yāta pitaraḥ somyāso gambhīraiḥ pathibhiḥ pitṛyāṇaiḥ |
18,4.62c āyur asmabhyaṃ dadhataḥ prajāṃ ca rāyaś ca poṣair abhi naḥ sacadhvam ||62||

18,4.63a parā yāta pitaraḥ somyāso gambhīraiḥ pathibhiḥ pūryāṇaiḥ |
18,4.63c adhā māsi punar ā yāta no gṛhān havir attuṃ suprajasaḥ suvīrāḥ ||63||

18,4.64a yad vo agnir ajahād ekam aṅgaṃ pitṛlokaṃ gamayaṃ jātavedāḥ |
18,4.64c tad va etat punar ā pyāyayāmi sāṅgāḥ svarge pitaro mādayadhvam ||64||

18,4.65a abhūd dūtaḥ prahito jātavedāḥ sāyaṃ nyahna upavandyo nṛbhiḥ |
18,4.65c prādāḥ pitṛbhyaḥ svadhayā te akṣann addhi tvaṃ deva prayatā havīṃṣi ||65||

18,4.66a asau hā iha te manaḥ kakutsalam iva jāmayaḥ |
18,4.66c abhy enaṃ bhūma ūrṇuhi ||66||

18,4.67a śumbhantāṃ lokāḥ pitṛṣadanāḥ pitṛṣadane tvā loka ā sādayāmi ||67||

18,4.68a ye asmākaṃ pitaras teṣāṃ barhir asi ||68||

18,4.69a ud uttamaṃ varuṇa pāśam asmad avādhamaṃ śrathāya |
18,4.69c adhā vayam āditya vrate tavānāgaso aditaye syāma ||69||

18,4.70a prāsmat pāśān varuṇa muñca sarvān yaiḥ samāme badhyate yair vyāme |
18,4.70c adhā jīvema śaradaṃ śatāni tvayā rājan gupitā rakṣamāṇāḥ ||70|| {26}

18,4.71a agnaye kavyavāhanāya svadhā namaḥ ||71||

18,4.72a somāya pitṛmate svadhā namaḥ ||72||

18,4.73a pitṛbhyaḥ somavadbhyaḥ svadhā namaḥ ||73||

18,4.74a yamāya pitṛmate svadhā namaḥ ||74||
18,4.75a etat te pratatāmaha svadhā ye ca tvām anu ||75||

18,4.76a etat te tatāmaha svadhā ye ca tvām anu ||76||

18,4.77a etat te tata svadhā ||77||

18,4.78a svadhā pitṛbhyaḥ pṛthiviṣadbhyaḥ ||78||

18,4.79a svadhā pitṛbhyo antarikṣasadbhyaḥ ||79||

18,4.80a svadhā pitṛbhyo diviṣadbhyaḥ ||80|| {27}

18,4.81a namo vaḥ pitara ūrje namo vaḥ pitaro rasāya ||81||

18,4.82a namo vaḥ pitaro bhāmāya namo vaḥ pitaro manyave ||82||

18,4.83a namo vaḥ pitaro yad ghoraṃ tasmai namo vaḥ pitaro yat krūraṃ tasmai ||83||

18,4.84a namo vaḥ pitaro yac chivaṃ tasmai namo vaḥ pitaro yat syonaṃ tasmai ||84||

18,4.85a namo vaḥ pitaraḥ svadhā vaḥ pitaraḥ ||85||

18,4.86a ye 'tra pitaraḥ pitaro ye 'tra yūyaṃ stha yuṣmāṃs te 'nu yūyaṃ teṣāṃ śreṣṭhā bhūyāstha ||86||

18,4.87a ya iha pitaro jīvā iha vayaṃ smaḥ |
18,4.87c asmāṃs te 'nu vayaṃ teṣāṃ śreṣṭhā bhūyāsma ||87||

18,4.88a ā tvāgna idhīmahi dyumantaṃ devājaram |
18,4.88c yad gha sā te panīyasī samid dīdayati dyavi |
18,4.88e iṣaṃ stotṛbhya ā bhara ||88||

18,4.89a candramā apsv antar ā suparṇo dhāvate divi |
18,4.89c na vo hiraṇyanemayaḥ padaṃ vindanti vidyuto vittaṃ me asya rodasī ||89|| {28}



1saṃsaṃ sravantu nadyaḥ saṃ vātāḥ saṃ patatriṇaḥ |
1yajñam imaṃ vardhayatā giraḥ saṃsrāvyeṇa haviṣā juhomi ||1||

1imaṃ homā yajñam avatemaṃ saṃsrāvaṇā uta yajñam imaṃ vardhayatā giraḥ saṃsrāvyeṇa haviṣā juhomi ||2||

1rūpaṃrūpaṃ vayovayaḥ saṃrabhyainaṃ pari ṣvaje |
1yajñam imaṃ catasraḥ pradiśo vardhayantu saṃsrāvyeṇa haviṣā juhomi ||3||


1śaṃ ta āpo haimavatīḥ śam u te santūtsyāḥ |
1śaṃ te saniṣyadā āpaḥ śam u te santu varṣyāḥ ||1||

1śaṃ ta āpo dhanvanyāḥ śaṃ te santv anūpyāḥ |
1śaṃ te khanitrimā āpaḥ śaṃ yāḥ kumbhebhir ābhṛtāḥ ||2||

1anabhrayaḥ khanamānā viprā gambhīre apasaḥ |
1bhiṣagbhyo bhiṣaktarā āpo achā vadāmasi ||3||
1apām aha divyānām apāṃ srotasyānām |
1apām aha praṇejane 'śvā bhavatha vājinaḥ ||4||

1tā apaḥ śivā apo 'yakṣmaṃkaraṇīr apaḥ |
1yathaiva tṛpyate mayas tās ta ā datta bhesajīḥ ||5||



1divas pṛthivyāḥ pary antarikṣād vanaspatibhyo adhy oṣadhībhyaḥ |
1yatrayatra vibhṛto jātavedās tata stuto juṣamāṇo na ehi ||1||

1yas te apsu mahimā yo vaneṣu ya oṣadhīṣu paśuṣv apsv antaḥ |
1agne sarvās tanvaḥ saṃ rabhasva tābhir na ehi draviṇodā ajasraḥ ||2||

1yas te deveṣu mahimā svargo yā te tanuḥ pitṛṣv āviveśa |
1puṣṭir yā te manuṣyeṣu paprathe 'gne tayā rayim asmāsu dhehi ||3||

1śrutkarṇāya kavaye vedyāya vacobhir vākair upa yāmi rātim |
1yato bhayam abhayaṃ tan no astv ava devānāṃ yaja heḍo agne ||4||



1yām āhutiṃ prathamām atharvā yā jātā yā havyam akṛṇoj jātavedāḥ |
1tāṃ ta etāṃ prathamo johavīmi tābhiṣ ṭupto vahatu havyam agnir agnaye svāha ||1||

1ākūtiṃ devīṃ subhagāṃ puro dadhe cittasya mātā suhavā no astu |
1yām āśām emi kevalī sā me astu videyam enāṃ manasi praviṣṭām ||2||

1ākūtyā no bṛhaspata ākūtyā na upā gahi |
1atho bhagasya no dhehy atho naḥ suhavo bhava ||3||

1bṛhaspatir ma ākūtim āṅgirasaḥ prati jānātu vācam etām |
1yasya devā devatāḥ saṃbabhūvuḥ sa supraṇītāḥ kāmo anv etv asmān ||4||



1indro rājā jagataś carṣaṇīnām adhi kṣami viṣurūpaṃ yad asti |
1tato dadāti dāśuṣe vasūni codad rādha upastutaś cid arvāk ||1||



1sahasrabāhuḥ puruṣaḥ sahasrākṣaḥ sahasrapāt |
1sa bhūmiṃ viśvato vṛtvāty atiṣṭhad daśāṅgulam ||1||

1tribhiḥ padbhir dyām arohat pād asyehābhavat punaḥ |
1tathā vy akrāmad viṣvaṅ aśanānaśane anu ||2||

1tāvanto asya mahimānas tato jyāyāṃś ca pūruṣaḥ |
1pādo 'sya viśvā bhūtāni tripād asyāmṛtaṃ divi ||3||

1puruṣa evedaṃ sarvaṃ yad bhūtaṃ yac ca bhāvyam |
1utāmṛtatvasyeśvaro yad anyenābhavat saha ||4||

1yat puruṣaṃ vy adadhuḥ katidhā vy akalpayan |
1mukhaṃ kim asya kim bāhū kim ūrū pādā ucyate ||5||

1brāhmaṇo 'sya mukham āsīd bāhū rājanyo 'bhavat |
1madhyaṃ tad asya yad vaiśyaḥ padbhyāṃ śūdro ajāyata ||6||

1candramā manaso jātaś cakṣoḥ sūryo ajāyata |
1mukhād indraś cāgniś ca prāṇād vāyur ajāyata ||7||

1nābhyā āsīd antarikṣaṃ śīrṣṇo dyauḥ sam avartata |
1padbhyāṃ bhūmir diśaḥ śrotrāt tathā lokāṃ akalpayan ||8||

1virāḍ agre sam abhavad virājo adhi pūruṣaḥ |
1sa jāto aty aricyata paścād bhūmim atho puraḥ ||9||

19,6.10a yat puruṣeṇa haviṣā devā yajñam atanvata |
19,6.10c vasanto asyāsīd ājyaṃ grīṣma idhmaḥ śarad dhaviḥ ||10||

19,6.11a taṃ yajñaṃ prāvṛṣā praukṣan puruṣaṃ jātam agraśaḥ |
19,6.11c tena devā ayajanta sādhyā vasavaś ca ye ||11||

19,6.12a tasmād aśvā ajāyanta ye ca ke cobhayādataḥ |
19,6.12c gāvo ha jajñire tasmāt tasmāj jātā ajāvayaḥ ||12||

19,6.13a tasmād yajñāt sarvahuta ṛcaḥ sāmāni jajñire |
19,6.13c chando ha jajñire tasmād yajus tasmād ajāyata ||13||

19,6.14a tasmād yajñāt sarvahutaḥ saṃbhṛtaṃ pṛṣadājyam |
19,6.14c paśūṃs tāṃś cakre vāyavyān āraṇyā grāmyāś ca ye ||14||

19,6.15a saptāsyāsan paridhayas triḥ sapta samidhaḥ kṛtāḥ |
19,6.15c devā yad yajñaṃ tanvānā abadhnan puruṣaṃ paśum ||15||

19,6.16a mūrdhno devasya bṛhato aṃśavaḥ sapta saptatīḥ |
19,6.16c rājñaḥ somasyājāyanta jātasya puruṣād adhi ||16||



1citrāṇi sākaṃ divi rocanāni sarīsṛpāṇi bhuvane javāni |
1turmiśaṃ sumatim ichamāno ahāni gīrbhiḥ saparyāmi nākam ||1||

1suhavam agne kṛttikā rohiṇī cāstu bhadraṃ mṛgaśiraḥ śam ārdrā |
1punarvasū sūnṛtā cāru puṣyo bhānur āśleṣā ayanaṃ maghā me ||2||

1puṇyaṃ pūrvā phalgunyau cātra hastaś citrā śivā svāti sukho me astu |
1rādhe viśākhe suhavānurādhā jyeṣṭhā sunakṣatram ariṣṭa mūlam ||3||

1annaṃ pūrvā rāsatāṃ me aṣādhā ūrjaṃ devy uttarā ā vahantu |
1abhijin me rāsatāṃ puṇyam eva śravaṇaḥ śraviṣṭhāḥ kurvatāṃ supuṣṭim ||4||

1ā me mahac chatabhiṣag varīya ā me dvayā proṣṭhapadā suśarma |
1ā revatī cāśvayujau bhagaṃ ma ā me rayiṃ bharaṇya ā vahantu ||5||



1yāni nakṣatrāṇi divy antarikṣe apsu bhūmau yāni nageṣu dikṣu |
1prakalpayaṃś candramā yāny eti sarvāṇi mamaitāni śivāni santu ||1||

1aṣṭāviṃśāni śivāni śagmāni saha yogaṃ bhajantu me |
1yogaṃ pra padye kṣemaṃ ca kṣemaṃ pra padye yogaṃ ca namo 'horātrābhyām astu ||2||

1svastitaṃ me suprātaḥ susāyaṃ sudivaṃ sumṛgaṃ suśakunaṃ me astu |
1suhavam agne svasty amartyaṃ gatvā punar āyābhinandan ||3||

1anuhavaṃ parihavaṃ parivādaṃ parikṣavam |
1sarvair me riktakumbhān parā tānt savitaḥ suva ||4||

1apapāpaṃ parikṣavaṃ puṇyaṃ bhakṣīmahi kṣavam |
1śivā te pāpa nāsikāṃ puṇyagaś cābhi mehatām ||5||

1imā yā brahmaṇas pate viṣucīr vāta īrate |
1sadhrīcīr indra tāḥ kṛtvā mahyaṃ śivatamās kṛdhi ||6||

1svasti no astv abhayaṃ no astu namo 'horatrābhyām astu ||7||



1śāntā dyauḥ śāntā pṛthivī śāntam idam urv antarikṣam |
1śāntā udanvatīr āpaḥ śāntā naḥ santv oṣadhīḥ ||1||

1śāntāni pūrvarūpāṇi śāntaṃ no astu kṛtākṛtam |
1śāntaṃ bhūtaṃ ca bhavyaṃ ca sarvam eva śam astu naḥ ||2||

1iyaṃ yā parameṣṭhinī vāg devī brahmasaṃśitā |
1yayaiva sasṛje ghoraṃ tayaiva śāntir astu naḥ ||3||

1idaṃ yat parameṣṭhinaṃ mano vāṃ brahmasaṃśitam |
1yenaiva sasṛje ghoraṃ tenaiva śāntir astu naḥ ||4||

1imāni yāni pañcendriyāni manaḥṣaṣṭhāni me hṛdi brahmaṇā saṃśitāni |
1yair eva sasṛje ghoraṃ tair eva śāntir astu naḥ ||5||

1śaṃ no mitraḥ śaṃ varuṇaḥ śaṃ viṣṇuḥ śaṃ prajāpatiḥ |
1śaṃ na indro bṛhaspatiḥ śaṃ no bhavatv aryamā ||6||

1śaṃ no mitraḥ śaṃ varuṇaḥ śaṃ vivasvāṃ cham antakaḥ |
1utpātāḥ pārthivāntarikṣāḥ śaṃ no divicarā grahāḥ ||7||

1śaṃ no bhūmir vepyamānā śam ulkā nirhataṃ ca yat |
1śaṃ gāvo lohitakṣīrāḥ śaṃ bhūmir ava tīryatīḥ ||8||

1nakṣatram ulkābhihataṃ śam astu naḥ śaṃ no 'bhicārāḥ śam u santu kṛtyāḥ |
1śaṃ no nikhātā valgāḥ śam ulkā deśopasargāḥ śam u no bhavantu ||9||

19,9.10a śaṃ no grahāś cāndramasāḥ śam ādityaś ca rāhuṇā |
19,9.10c śaṃ no mṛtyur dhūmaketuḥ śaṃ rudrās tigmatejasaḥ ||10||

19,9.11a śaṃ rudrāḥ śaṃ vasavaḥ śam ādityāḥ śam agnayaḥ |
19,9.11c śaṃ no maharṣayo devāḥ śaṃ devāḥ śaṃ bṛhaspatiḥ ||11||

19,9.12a brahma prajāpatir dhātā lokā vedāḥ saptaṛṣayo 'gnayaḥ |
19,9.12c tair me kṛtaṃ svastyayanam indro me śarma yachatu brahmā me śarma yachatu |
19,9.12e viśve me devāḥ śarma yachantu sarve me devāḥ śarma yachantu ||12||

19,9.13a yāni kāni cic chāntāni loke saptaṛṣayo viduḥ |
19,9.13c sarvāṇi śaṃ bhavantu me śaṃ me astv abhayaṃ me astu ||13||

19,9.14a pṛthivī śāntir antarikṣaṃ śāntir dyauḥ śāntir āpaḥ śāntir oṣadhayaḥ śāntir vanaspatayaḥ śāntir viśve me devāḥ śāntiḥ sarve me devāḥ śāntiḥ śāntiḥ śāntiḥ śāntibhiḥ |
19,9.14c yad iha ghoraṃ yad iha krūraṃ yad iha pāpaṃ tac chāntaṃ tac chivaṃ sarvam eva śam astu naḥ ||14||



1śaṃ na indrāgnī bhavatām avobhiḥ śaṃ na indrāvaruṇā rātahavyā |
1śam indrāsomā suvitāya śaṃ yoḥ śaṃ na indrāpūṣaṇā vājasātau ||1||

1śaṃ no bhagaḥ śam u naḥ śaṃso astu śaṃ naḥ puraṃdhiḥ śam u santu rāyaḥ |
1śaṃ naḥ satyasya suyamasya śaṃsaḥ śaṃ no aryamā purujāto astu ||2||

1śaṃ no dhātā śam u dhartā no astu śaṃ na urūcī bhavatu svadhābhiḥ |
1śaṃ rodasī bṛhatī śaṃ no adriḥ śaṃ no devānāṃ suhavāni santu ||3||

1śaṃ no agnir jyotiranīko astu śaṃ no mitrāvaruṇāv aśvinā śam |
1śaṃ naḥ sukṛtāṃ sukṛtāni santu śaṃ na iṣiro abhi vātu vātaḥ ||4||

1śaṃ no dyāvāpṛthivī pūrvahūtau śam antarikṣaṃ dṛśaye no astu |
1śaṃ na oṣadhīr vanino bhavantu śaṃ no rajasas patir astu jiṣṇuḥ ||5||

1śaṃ na indro vasubhir devo astu śam ādityebhir varuṇaḥ suśaṃsaḥ |
1śaṃ no rudro rudrebhir jalāṣaḥ śaṃ nas tvaṣṭā gnābhir iha śṛṇotu ||6||

1śaṃ naḥ somo bhavatu brahma śaṃ naḥ śaṃ no grāvāṇaḥ śam u santu yajñāḥ |
1śaṃ naḥ svarūnāṃ mitayo bhavantu śaṃ naḥ prasvaḥ śam v astu vediḥ ||7||

1śaṃ naḥ sūrya urucakṣā ud etu śaṃ no bhavantu pradiśaś catasraḥ |
1śaṃ naḥ parvatā dhruvayo bhavantu śaṃ naḥ sindhavaḥ śam u santv āpaḥ ||8||

1śaṃ no aditir bhavatu vratebhiḥ śaṃ no bhavantu marutaḥ svarkāḥ |
1śaṃ no viṣṇuḥ śam u pūṣā no astu śaṃ no bhavitraṃ śam v astu vāyuḥ ||9||

19,10.10a śaṃ no devaḥ savitā trāyamāṇaḥ śaṃ no bhavantūṣaso vibhātīḥ |
19,10.10c śaṃ naḥ parjanyo bhavatu prajābhyaḥ śaṃ naḥ kṣetrasya patir astu śaṃbhuḥ ||10||



1śaṃ naḥ satyasya patayo bhavantu śaṃ no arvantaḥ śam u santu gāvaḥ |
1śaṃ na ṛbhavaḥ sukṛtaḥ suhastāḥ śaṃ no bhavatu pitaro haveṣu ||1||

1śaṃ no devā viśvadevā bhavantu śaṃ sarasvatī saha dhībhir astu |
1śam abhiṣācaḥ śam u rātiṣācaḥ śaṃ no divyāḥ pārthivāḥ śaṃ no apyāḥ ||2||

1śaṃ no aja ekapād devo astu śam ahir budhnyaḥ śaṃ samudraḥ |
1śaṃ no apāṃ napāt perur astu śaṃ naḥ pṛṣṇir bhavatu devagopā ||3||

1ādityā rudrā vasavo juṣantām idaṃ brahma kriyamāṇaṃ navīyaḥ |
1sṛṇvantu no divyāḥ pārthivāso gojātā uta ye yajñiyāsaḥ ||4||

1ye devānām ṛtvijo yajñiyāso manor yajatrā amṛtā ṛtajñāḥ |
1te no rāsantām urugāyam adya yūyaṃ pāta svastibhiḥ sadā naḥ ||5||

1tad astu mitrāvaruṇā tad agne śaṃ yor asmabhyam idam astu śastam |
1aśīmahi gādham uta pratiṣṭhāṃ namo dive bṛhate sādanāya ||6||



1uṣā apa svasus tamaḥ saṃ vartayati vartaniṃ sujātatā |
1ayā vājaṃ devahitaṃ sanema madema śatahimāḥ suvīrāḥ ||1||



1indrasya bāhū sthavirau vṛṣāṇau citrā imā vṛṣabhau pārayiṣṇū |
1tau yokṣe prathamo yoga āgate yābhyāṃ jitam asurāṇāṃ svar yat ||1||

1āśuḥ śiśāno vṛṣabho na bhīmo ghanāghanaḥ kṣobhaṇaś carṣaṇīnām |
1saṃkrandano 'nimiṣa ekavīraḥ śataṃ senā ajayat sākam indraḥ ||2||

1saṃkrandanenānimiṣeṇa jiṣṇunāyodhyena duścyavanena dhṛṣṇunā |
1tad indreṇa jayata tat sahadhvaṃ yudho nara iṣuhastena vṛṣṇā ||3||

1sa iṣuhastaiḥ sa niṣaṅgibhir vaśī saṃsraṣṭā sa yudha indro gaṇena |
1saṃsṛṣṭajit somapā bāhuśardhy ugradhanvā pratihitābhir astā ||4||
1balavijñāyaḥ sthaviraḥ pravīraḥ sahasvān vājī sahamāna ugraḥ |
1abhivīro abhiṣatvā sahojij jaitram indra ratham ā tiṣṭha govidam ||5||

1imaṃ vīram anu harṣadhvam ugram indraṃ sakhāyo anu saṃ rabhadhvam |
1grāmajitaṃ gojitaṃ vajrabāhuṃ jayantam ajma pramṛṇantam ojasā ||6||

1abhi gotrāṇi sahasā gāhamāno 'dāya ugraḥ śatamanyur indraḥ |
1duścyavanaḥ pṛtanāṣāḍ ayodhyo 'smākaṃ senā avatu pra yutsu ||7||

1bṛhaspate pari dīyā rathena rakṣohāmitrāṃ apabādhamānaḥ |
1prabhañjaṃ chatrūn pramṛṇann amitrān asmākam edhy avitā tanūnām ||8||

1indra eṣāṃ netā bṛhaspatir dakṣiṇā yajñaḥ pura etu somaḥ |
1devasenānām abhibhañjatīnāṃ jayantīnāṃ maruto yantu madhye ||9||

19,13.10a indrasya vṛṣṇo varuṇasya rājña ādityānāṃ marutāṃ śardha ugram |
19,13.10c mahāmanasāṃ bhuvanacyavānāṃ ghoṣo devānāṃ jayatām ud asthāt ||10||

19,13.11a asmākam indraḥ samṛteṣu dhvajeṣv asmākaṃ yā iṣavas tā jayantu |
19,13.11c asmākaṃ vīrā uttare bhavantv asmān devāso 'vatā haveṣu ||11||



1idam ucchreyo 'vasānam āgāṃ śive me dyāvāpṛthivī abhūtām |
1asapatnāḥ pradiśo me bhavantu na vai tvā dviṣmo abhayaṃ no astu ||1||



1yata indra bhayāmahe tato no abhayaṃ kṛdhi |
1maghavaṃ chagdhi tava tvaṃ na ūtibhir vi dviṣo vi mṛdho jahi ||1||

1indraṃ vayam anūrādhaṃ havāmahe 'nu rādhyāsma dvipadā catuṣpadā |
1mā naḥ senā araruṣīr upa gur viṣūcir indra druho vi nāśaya ||2||

1indras trātota vṛtrahā parasphāno vareṇyaḥ |
1sa rakṣitā caramataḥ sa madhyataḥ sa paścāt sa purastān no astu ||3||

1uruṃ no lokam anu neṣi vidvānt svar yaj jyotir abhayaṃ svasti |
1ugrā ta indra sthavirasya bāhū upa kṣayema śaraṇā bṛhantā ||4||

1abhayaṃ naḥ karaty antarikṣam abhayaṃ dyāvāpṛthivī ubhe ime |
1abhayaṃ paścād abhayaṃ purastād uttarād adharād abhayaṃ no astu ||5||

1abhayaṃ mitrād abhayam amitrād abhayaṃ jñātād abhayaṃ puro yaḥ |
1abhayaṃ naktam abhayaṃ divā naḥ sarvā āśā mama mitraṃ bhavantu ||6||



1asapatnaṃ purastāt paścān no abhayaṃ kṛtam |
1savitā mā dakṣiṇata uttarān mā śacīpatiḥ ||1||

1divo mādityā rakṣatu bhūmyā rakṣantv agnayaḥ |
1indrāgnī rakṣatāṃ mā purastād aśvināv abhitaḥ śarma yachatām |
1tiraścīn aghnyā rakṣatu jātavedā bhūtakṛto me sarvataḥ santu varma ||2||



1agnir mā pātu vasubhiḥ purastāt tasmin krame tasmiṃ chraye tāṃ puraṃ praimi |
1sa mā rakṣatu sa mā gopāyatu tasmā ātmānaṃ pari dade svāhā ||1||

1vāyur māntarikṣeṇaitasyā diśaḥ pātu tasmin krame tasmiṃ chraye tāṃ puraṃ praimi |
1sa mā rakṣatu sa mā gopāyatu tasmā ātmānaṃ pari dade svāhā ||2||

1somo mā rudrair dakṣiṇāyā diśaḥ pātu tasmin krame tasmiṃ chraye tāṃ puraṃ praimi |
1sa mā rakṣatu sa mā gopāyatu tasmā ātmānaṃ pari dade svāhā ||3||

1varuṇo mādityair etasyā diśaḥ pātu tasmin krame tasmiṃ chraye tāṃ puraṃ praimi |
1sa mā rakṣatu sa mā gopāyatu tasmā ātmānam pari dade svāhā ||4||

1sūryo mā dyāvāpṛthivībhyāṃ pratīcyā diśaḥ pātu tasmin krame tasmiṃ chraye tāṃ puraṃ praimi |
1sa mā rakṣatu sa mā gopāyatu tasmā ātmānaṃ pari dade svāhā ||5||

1āpo mauṣadhīmatīr etasyā diśaḥ pāntu tāsu krame tāsu śraye tāṃ puraṃ praimi |
1tā mā rakṣantu tā mā gopāyantu tābhya ātmānaṃ pari dade svāhā ||6||

1viśvakarmā mā saptaṛṣibhir udīcyā diśaḥ pātu tasmin krame tasmiṃ chraye tāṃ puraṃ praimi |
1sa mā rakṣatu sa mā gopāyatu tasmā ātmānaṃ pari dade svāhā ||7||

1indro mā marutvān etasyā diśaḥ pātu tasmin krame tasmiṃ chraye tāṃ puraṃ praimi |
1sa mā rakṣatu sa mā gopāyatu tasmā ātmānaṃ pari dade svāhā ||8||

1prajāpatir mā prajananavānt saha pratiṣṭhayā dhruvāyā diśaḥ pātu tasmin krame tasmiṃ chraye tāṃ puraṃ praimi |
1sa mā rakṣatu sa mā gopāyatu tasmā ātmānaṃ pari dade svāhā ||9||
19,17.10a bṛhaspatir mā viśvair devair ūrdhvāyā diśaḥ pātu tasmin krame tasmiṃ chraye tāṃ puraṃ praimi |
19,17.10c sa mā rakṣatu sa mā gopāyatu tasmā ātmānaṃ pari dade svāhā ||10||



1agniṃ te vasuvantam ṛchantu |
1ye māghāyavaḥ prācyā diśo 'bhidāsān ||1||

1vāyuṃ te 'ntarikṣavantam ṛchantu |
1ye māghāyava etasyā diśo 'bhidāsān ||2||

1somaṃ te rudravantam ṛchantu |
1ye māghāyavo dakṣiṇāyā diśo 'bhidāsān ||3||

1varuṇaṃ ta ādityavantam ṛchantu |
1ye māghāyava etasyā diśo 'bhidāsān ||4||

1sūryaṃ te dyāvāpṛthivīvantam ṛchantu |
1ye māghāyava pratīcyā diśo 'bhidāsān ||5||

1apas ta oṣadhīmatīr ṛchantu |
1ye māghāyava etasyā diśo 'bhidāsān ||6||

1viśvakarmāṇaṃ te saptaṛṣivantam ṛchantu |
1ye māghāyava udīcyā diśo 'bhidāsān ||7||

1indraṃ te marutvantam ṛchantu |
1ye māghāyava etasyā diśo 'bhidāsān ||8||

1prajāpatiṃ te prajananavantam ṛchantu |
1ye māghāyavo dhruvāyā diśo 'bhidāsān ||9||

19,18.10a bṛhaspatiṃ te viśvadevavantam ṛchantu |
19,18.10c ye māghāyava ūrdhvāyā diśo 'bhidāsān ||10||



1mitraḥ pṛthivyod akrāmat tāṃ puraṃ pra ṇayāmi vaḥ |
1tām ā viśata tāṃ pra viśata sā vaḥ śarma ca varma ca yachatu ||1||

1vāyur antarikṣeṇod akrāmat tāṃ puraṃ pra ṇayāmi vaḥ |
1tām ā viśata tāṃ pra viśata sā vaḥ śarma ca varma ca yachatu ||2||

1sūryo divod akrāmat tāṃ puraṃ pra ṇayāmi vaḥ |
1tām ā viśata tāṃ pra viśata sā vaḥ śarma ca varma ca yachatu ||3||

1candramā nakṣatrair ud akrāmat tāṃ puraṃ pra ṇayāmi vaḥ |
1tām ā viśata tāṃ pra viśata sā vaḥ śarma ca varma ca yachatu ||4||

1soma oṣadhībhir ud akrāmat tāṃ puraṃ pra ṇayāmi vaḥ |
1tām ā viśata tāṃ pra viśata sā vaḥ śarma ca varma ca yachatu ||5||

1yajño dakṣiṇābhir ud akrāmat tāṃ puraṃ pra ṇayāmi vaḥ |
1tām ā viśata tāṃ pra viśata sā vaḥ śarma ca varma ca yachatu ||6||

1samudro nadībhir ud akrāmat tāṃ puraṃ pra ṇayāmi vaḥ |
1tām ā viśata tāṃ pra viśata sā vaḥ śarma ca varma ca yachatu ||7||

1brahma brahmacāribhir ud akrāmat tāṃ puraṃ pra ṇayāmi vaḥ |
1tām ā viśata tāṃ pra viśata sā vaḥ śarma ca varma ca yachatu ||8||

1indro vīryeṇod akrāmat tāṃ puraṃ pra ṇayāmi vaḥ |
1tām ā viśata tāṃ pra viśata sā vaḥ śarma ca varma ca yachatu ||9||

19,19.10a devā amṛtenod akrāmaṃs tāṃ puraṃ pra ṇayāmi vaḥ |
19,19.10c tām ā viśata tāṃ pra viśata sā vaḥ śarma ca varma ca yachatu ||10||

19,19.11a prajāpatiḥ prajābhir ud akrāmat tāṃ puraṃ pra ṇayāmi vaḥ |
19,19.11c tām ā viśata tāṃ pra viśata sā vaḥ śarma ca varma ca yachatu ||11||



1apa nyadhuḥ pauruṣeyaṃ vadhaṃ yam indrāgnī dhātā savitā bṛhaspatiḥ |
1somo rājā varuṇo aśvinā yamaḥ pūṣāsmān pari pātu mṛtyoḥ ||1||

1yāni cakāra bhuvanasya yas patiḥ prajāpatir mātariśvā prajābhyaḥ |
1pradiśo yāni vasate diśaś ca tāni me varmāṇi bahulāni santu ||2||

1yat te tanūṣv anahyanta devā dyurājayo dehinaḥ |
1indro yac cakre varma tad asmān pātu viśvataḥ ||3||

1varma me dyāvāpṛthivī varmāhar varma sūryaḥ |
1varma me viśve devāḥ kran mā mā prāpat pratīcikā ||4||



1gāyatry uṣṇig anuṣṭub bṛhatī paṅktis triṣṭub jagatyai ||1||



1āṅgirasānām ādyaiḥ pañcānuvākaiḥ svāhā ||1||

1ṣaṣṭhāya svāhā ||2||

1saptamāṣṭamābhyāṃ svāhā ||3||

1nīlanakhebhyaḥ svāhā ||4||

1haritebhyaḥ svāhā ||5||

1kṣudrebhyaḥ svāhā ||6||

1paryāyikebhyaḥ svāhā ||7||

1prathamebhyaḥ śaṅkhebhyaḥ svāhā ||8||

1dvitīyebhyaḥ śaṅkhebhyaḥ svāhā ||9||

19,22.10a tṛtīyebhyaḥ śaṅkhebhyaḥ svāhā ||10||

19,22.11a upottamebhyaḥ svāhā ||11||

19,22.12a uttamebhyaḥ svāhā ||12||

19,22.13a uttarebhyaḥ svāhā ||13||

19,22.14a ṛṣibhyaḥ svāhā ||14||

19,22.15a śikhibhyaḥ svāhā ||15||

19,22.16a gaṇebhyaḥ svāhā ||16||

19,22.17a mahāgaṇebhyaḥ svāhā ||17||

19,22.18a sarvebhyo 'ṅgirobhyo vidagaṇebhyaḥ svāhā ||18||

19,22.19a pṛthaksahasrābhyāṃ svāhā ||19||

19,22.20a brahmaṇe svāhā ||20||

19,22.21a brahmajyeṣṭhā sambhṛtā viryāṇi brahmāgre jyeṣṭhaṃ divam ā tatāna |
19,22.21c bhūtānāṃ brahmā prathamota jajñe tenārhati brahmaṇā spardhituṃ kaḥ ||21||



1ātharvaṇānāṃ caturṛcebhyaḥ svāhā ||1||

1pañcarcebhyaḥ svāhā ||2||

1ṣaḷṛcebhyaḥ svāhā ||3||

1saptarcebhyaḥ svāhā ||4||

1aṣṭarcebhyaḥ svāhā ||5||

1navarcebhyaḥ svāhā ||6||

1daśarcebhyaḥ svāhā ||7||

1ekādaśarcebhyaḥ svāhā ||8||

1dvādaśarcebhyaḥ svāhā ||9||

19,23.10a trayodaśarcebhyaḥ svāhā ||10||

19,23.11a caturdaśarcebhyaḥ svāhā ||11||

19,23.12a pañcadaśarcebhyaḥ svāhā ||12||

19,23.13a ṣoḍaśarcebhyaḥ svāhā ||13||

19,23.14a saptadaśarcebhyaḥ svāhā ||14||

19,23.15a aṣṭādaśarcebhyaḥ svāhā ||15||

19,23.16a ekonaviṃśatiḥ svāhā ||16||

19,23.17a viṃśatiḥ svāhā ||17||

19,23.18a mahatkāṇḍāya svāhā ||18||

19,23.19a tṛcebhyaḥ svāhā ||19||

19,23.20a ekarcebhyaḥ svāhā ||20||

19,23.21a kṣudrebhyaḥ svāhā ||21||

19,23.22a ekānṛcebhyaḥ svāhā ||22||

19,23.23a rohitebhyaḥ svāhā ||23||

19,23.24a sūryābhyāṃ svāhā ||24||
19,23.25a vrātyābhyāṃ svāhā ||25||

19,23.26a prājāpatyābhyāṃ svāhā ||26||

19,23.27a viṣāsahyai svāhā ||27||

19,23.28a maṅgalikebhyaḥ svāhā ||28||

19,23.29a brahmaṇe svāhā ||29||
19,23.30a brahmajyeṣṭhā saṃbhṛtā vīryāṇi brahmāgre jyeṣṭhaṃ divam ā tatāna |
19,23.30c bhūtānāṃ brahmā prathamota jajñe tenārhati brahmaṇā spardhituṃ kaḥ ||30||


1yena devaṃ savitāraṃ pari devā adhārayan |
1tenemaṃ brahmaṇas pate pari rāṣṭrāya dhattana ||1||

1parīmam indram āyuṣe mahe kṣatrāya dhattana |
1yathainaṃ jarase nayāj jyok kṣatre 'dhi jāgarat ||2||

1parīmam indram āyuṣe mahe śrotrāya dhattana |
1yathainaṃ jarase nayāj jyok śrotre 'dhi jāgarat ||3||

1pari dhatta dhatta no varcasemaṃ jarāmṛtyuṃ kṛṇuta dīrgham āyuḥ |
1bṛhaspatiḥ prāyachad vāsa etat somāya rājñe paridhātavā u ||4||
1jarāṃ su gacha pari dhatsva vāso bhavā gṛṣṭīnām abhiśastipā u |
1śataṃ ca jīva śaradaḥ purūcī rāyaś ca poṣam upasaṃvyayasva ||5||

1parīdaṃ vāso adhithāḥ svastaye 'bhūr vāpīnām abhiśastipā u |
1śataṃ ca jīva śaradaḥ purūcīr vasūni cārur vi bhajāsi jīvan ||6||

1yogeyoge tavastaraṃ vājevāje havāmahe |
1sakhāya indram ūtaye ||7||

1hiraṇyavarṇo ajaraḥ suvīro jarāmṛtyuḥ prajayā saṃ viśasva |
1tad agnir āha tad u soma āha bṛhaspatiḥ savitā tad indraḥ ||8||



1aśrāntasya tvā manasā yunajmi prathamasya ca |
1utkūlam udvaho bhavoduhya prati dhāvatāt ||1||


1agneḥ prajātaṃ pari yad dhiraṇyam amṛtaṃ dadhre adhi martyeṣu |
1ya enad veda sa id enam arhati jarāmṛtyur bhavati yo bibharti ||1||

1yad dhiraṇyaṃ sūryeṇa suvarṇam prajāvanto manavaḥ pūrva īṣire |
1tat tvā candraṃ varcasā saṃ sṛjaty āyuṣmān bhavati yo bibharti ||2||

1āyuṣe tvā varcase tvaujase ca balāya ca |
1yathā hiraṇyatejasā vibhāsāsi janāṃ anu ||3||

1yad veda rājā varuṇo veda devo bṛhaspatiḥ |
1indro yad vṛtrahā veda tat ta āyuṣyaṃ bhuvat tat te varcasyaṃ bhuvat ||4||


1gobhiṣ ṭvā pātv ṛṣabho vṛṣā tvā pātu vājibhiḥ |
1vāyuṣ ṭvā brahmaṇā pātv indras tvā pātv indriyaiḥ ||1||

1somas tvā pātv oṣadhībhir nakṣatraiḥ pātu sūryaḥ |
1mādbhyas tvā candro vṛtrahā vātaḥ prāṇena rakṣatu ||2||

1tisro divas tisraḥ pṛthivīs trīṇy antarikṣāṇi caturaḥ samudrān |
1trivṛtaṃ stomaṃ trivṛta āpa āhus tās tvā rakṣantu trivṛtā trivṛdbhiḥ ||3||

1trīn nākāṃs trīn samudrāṃs trīn bradhnāṃs trīn vaiṣṭapān |
1trīn mātariśvanas trīnt sūryān goptṝn kalpayāmi te ||4||

1ghṛtena tvā sam ukṣāmy agne ājyena vardhayan |
1agneś candrasya sūryasya mā prāṇaṃ māyino dabhan ||5||

1mā vaḥ prāṇaṃ mā vo 'pānaṃ mā haro māyino dabhan |
1bhrājanto viśvavedaso devā daivyena dhāvata ||6||

1prāṇenāgniṃ saṃ sṛjati vātaḥ prāṇena saṃhitaḥ |
1prāṇena viśvatomukhaṃ sūryaṃ devā ajanayan ||7||

1āyuṣāyuḥkṛtāṃ jīvāyuṣmān jīva mā mṛthāḥ |
1prāṇenātmanvatām jīva mā mṛtyor ud agā vaśam ||8||

1devānāṃ nihitaṃ nidhiṃ yam indro 'nvavindat pathibhir devayānaiḥ |
1āpo hiraṇyaṃ jugupus trivṛdbhis tās tvā rakṣantu trivṛtā trivṛdbhiḥ ||9||

19,27.10a trayastriṃśad devatās trīṇi ca vīryāṇi priyāyamāṇā jugupur apsv antaḥ |
19,27.10c asmiṃś candre adhi yad dhiraṇyaṃ tenāyaṃ kṛṇavad vīryāṇi ||10||

19,27.11a ye devā divy ekādaśa stha te devāso havir idaṃ juṣadhvam ||11||

19,27.12a ye devā antarikṣa ekādaśa stha te devāso havir idaṃ juṣadhvam ||12||

19,27.13a ye devā pṛthivyām ekādaśa stha te devāso havir idaṃ juṣadhvam ||13||

19,27.14a asapatnaṃ purastāt paścān no abhayaṃ kṛtam |
19,27.14c savitā mā dakṣiṇata uttarān mā śacīpatiḥ ||14||

19,27.15a divo mādityā rakṣantu bhūmyā rakṣantv agnayaḥ |
19,27.15c indrāgnī rakṣatāṃ mā purastād aśvināv abhitaḥ śarma yachatām |
19,27.15e tiraścīn aghnyā rakṣatu jātavedā bhūtakṛto me sarvataḥ santu varma ||15||



1imaṃ badhnāmi te maṇiṃ dīrghāyutvāya tejase |
1darbhaṃ sapatnadambhanaṃ dviṣatas tapanaṃ hṛdaḥ ||1||

1dviṣatas tāpayan hṛdaḥ śatrūṇāṃ tāpayan manaḥ |
1durhārdaḥ sarvāṃs tvaṃ darbha gharma ivābhīnt saṃtāpayan ||2||

1gharma ivābhitapan darbha dviṣato nitapan maṇe |
1hṛdaḥ sapatnānāṃ bhinddhīndra iva virujaṃ balam ||3||

1bhinddhi darbha sapatnānāṃ hṛdayaṃ dviṣatāṃ maṇe |
1udyan tvacam iva bhūmyāḥ śira eṣāṃ vi pātaya ||4||

1bhinddhi darbha sapatnān me bhinddhi me pṛtanāyataḥ |
1bhinddhi me sarvān durhārdo bhinddhi me dviṣato maṇe ||5||

1chinddhi darbha sapatnān me chinddhi me pṛtanāyataḥ |
1chinddhi me sarvān durhārdo chinddhi me dviṣato maṇe ||6||

1vṛśca darbha sapatnān me vṛśca me pṛtanāyataḥ |
1vṛśca me sarvān durhārdo vṛśca me dviṣato maṇe ||7||

1kṛnta darbha sapatnān me kṛnta me pṛtanāyataḥ |
1kṛnta me sarvān durhārdo kṛnta me dviṣato maṇe ||8||

1piṃśa darbha sapatnān me piṃśa me pṛtanāyataḥ |
1piṃśa me sarvān durhārdo piṃśa me dviṣato maṇe ||9||

19,28.10a vidhya darbha sapatnān me vidhya me pṛtanāyataḥ |
19,28.10c vidhya me sarvān durhārdo vidhya me dviṣato maṇe ||10||



1nikṣa darbha sapatnān me nikṣa me pṛtanāyataḥ |
1nikṣa me sarvān durhārdo nikṣa me dviṣato maṇe ||1||

1tṛnddhi darbha sapatnān me tṛnddhi me pṛtanāyataḥ |
1tṛnddhi me sarvān durhārdo tṛnddhi me dviṣato maṇe ||2||

1runddhi darbha sapatnān me runddhi me pṛtanāyataḥ |
1runddhi me sarvān durhārdo runddhi me dviṣato maṇe ||3||

1mṛṇa darbha sapatnān me mṛṇa me pṛtanāyataḥ |
1mṛṇa me sarvān durhārdo mṛṇa me dviṣato maṇe ||4||

1mantha darbha sapatnān me mantha me pṛtanāyataḥ |
1mantha me sarvān durhārdo mantha me dviṣato maṇe ||5||

1piṇḍḍhi darbha sapatnān me piṇḍḍhi me pṛtanāyataḥ |
1piṇḍḍhi me sarvān durhārdo piṇḍḍhi me dviṣato maṇe ||6||

1oṣa darbha sapatnān me oṣa me pṛtanāyataḥ |
1oṣa me sarvān durhārdo oṣa me dviṣato maṇe ||7||

1daha darbha sapatnān me daha me pṛtanāyataḥ |
1daha me sarvān durhārdo daha me dviṣato maṇe ||8||

1jahi darbha sapatnān me jahi me pṛtanāyataḥ |
1jahi me sarvān durhārdo jahi me dviṣato maṇe ||9||



1yat te darbha jarāmṛtyu śataṃ varmasu varma te |
1tenemaṃ varmiṇaṃ kṛtvā sapatnāṃ jahi vīryaiḥ ||1||

1śataṃ te darbha varmāṇi sahasraṃ vīryāṇi te |
1tam asmai viśve tvāṃ devā jarase bhartavā aduḥ ||2||

1tvām āhur devavarma tvāṃ darbha brahmaṇas patim |
1tvām indrasyāhur varma tvaṃ rāṣṭrāṇi rakṣasi ||3||

1sapatnakṣayaṇaṃ darbha dviṣatas tapanaṃ hṛdaḥ |
1maṇiṃ kṣatrasya vardhanaṃ tanūpānaṃ kṛṇomi te ||4||

1yat samudro abhyakrandat parjanyo vidyutā saha |
1tato hiranyayo bindus tato darbho ajāyata ||5||



1audumbareṇa maṇinā puṣṭikāmāya vedhasā |
1paśūṇāṃ sarveṣāṃ sphātiṃ goṣṭhe me savitā karat ||1||

1yo no agnir gārhapatyaḥ paśūnām adhipā asat |
1audumbaro vṛṣā maṇiḥ saṃ mā sṛjatu puṣṭyā ||2||

1karīṣiṇīṃ phalavatīṃ svadhām irāṃ ca no gṛhe |
1audumbarasya tejasā dhātā puṣṭiṃ dadhātu me ||3||

1yad dvipāc ca catuṣpāc ca yāny annāni ye rasāḥ |
1gṛhṇe 'haṃ tv eṣāṃ bhūmānaṃ bibhrad audumbaraṃ maṇim ||4||
1puṣṭiṃ paśūnām pari jagrabhāhaṃ catuṣpadāṃ dvipadāṃ yac ca dhānyam |
1payaḥ paśūnāṃ rasam oṣadhīnāṃ bṛhaspatiḥ savitā me ni yachāt ||5||

1ahaṃ paśūnām adhipā asāni mayi puṣṭaṃ puṣṭapatir dadhātu |
1mahyam audumbaro maṇir draviṇāni ni yachatu ||6||

1upa maudumbaro maṇiḥ prajayā ca dhanena ca |
1indreṇa jinvito maṇir ā māgant saha varcasā ||7||

1devo maṇiḥ sapatnahā dhanasā dhanasātaye |
1paśor annasya bhūmānaṃ gavāṃ sphātiṃ ni yachatu ||8||

1yathāgre tvaṃ vanaspate puṣṭhyā saha jajñiṣe |
1evā dhanasya me sphātim ā dadhātu sarasvatī ||9||

19,31.10a ā me dhanaṃ sarasvatī payasphātiṃ ca dhānyam |
19,31.10c sinīvāly upā vahād ayaṃ caudumbaro maṇiḥ ||10||

19,31.11a tvaṃ maṇīṇām adhipā vṛṣāsi tvayi puṣṭaṃ puṣṭapatir jajāna |
19,31.11c tvayīme vājā draviṇāni sarvaudumbaraḥ sa tvam asmat sahasvārād ārād arātim amatiṃ kṣudhaṃ ca ||11||

19,31.12a grāmaṇīr asi grāmaṇīr utthāya abhiṣikto 'bhi mā siñca varcasā |
19,31.12c tejo 'si tejo mayi dhārayādhi rayir asi rayiṃ me dhehi ||12||

19,31.13a puṣṭir asi puṣṭyā mā sam aṅgdhi gṛhamedhī gṛhapatiṃ mā kṛṇu |
19,31.13c audumbaraḥ sa tvam asmāsu dhehi rayiṃ ca naḥ sarvavīraṃ ni yacha rāyas poṣāya prati muñce ahaṃ tvām ||13||

19,31.14a ayam audumbaro maṇir vīro vīrāya badhyate |
19,31.14c sa naḥ saniṃ madhumatīṃ kṛṇotu rayiṃ ca naḥ sarvavīram ni yachāt ||14||



1śatakāṇḍo duścyavanaḥ sahasraparṇa uttiraḥ |
1darbho ya ugra oṣadhis taṃ te badhnāmy āyuṣe ||1||

1nāsya keśān pra vapanti norasi tāḍam ā ghnate |
1yasmā achinnaparṇena darbhena śarma yachati ||2||

1divi te tūlam oṣadhe pṛthivyām asi niṣṭhitaḥ |
1tvayā sahasrakāṇḍenāyuḥ pra vardhayāmahe ||3||

1tisro divo aty atṛṇat tisra imāḥ pṛthivīr uta |
1tvayāhaṃ durhārdo jihvāṃ ni tṛṇadmi vacāṃsi ||4||

1tvam asi sahamāno 'ham asmi sahasvān |
1ubhau sahasvantau bhūtvā sapatnān sahiṣīvahi ||5||

1sahasva no abhimātiṃ sahasva pṛtanāyataḥ |
1sahasva sarvān durhārdaḥ suhārdo me bahūn kṛdhi ||6||

1darbheṇa devajātena divi ṣṭambhena śaśvad it |
1tenāhaṃ śaśvato janāṃ asanaṃ sanavāni ca ||7||

1priyaṃ mā darbha kṛṇu brahmarājanyābhyām śūdrāya cāryāya ca |
1yasmai ca kāmayāmahe sarvasmai ca vipaśyate ||8||

1yo jāyamānaḥ pṛthivīm adṛṃhad yo astabhnād antarikṣaṃ divaṃ ca |
1yaṃ bibhrataṃ nanu pāpmā viveda sa no 'yaṃ darbho varuṇo divā kaḥ ||9||

19,32.10a sapatnahā śatakāṇḍaḥ sahasvān oṣadhīnāṃ prathamaḥ saṃ babhūva |
19,32.10c sa no 'yaṃ darbhaḥ pari pātu viśvatas tena sākṣīya pṛtanāḥ pṛtanyataḥ ||10||



1sahasrārghaḥ śatakāṇḍaḥ payasvān apām agnir vīrudhāṃ rājasūyam |
1sa no 'yaṃ darbhaḥ pari pātu viśvato devo maṇir āyuṣā saṃ sṛjāti naḥ ||1||

1ghṛtād ullupto madhumān payasvān bhūmidṛṃho 'cyutaś cyāvayiṣṇuḥ |
1nudant sapatnān adharāṃś ca kṛṇvan darbhā roha mahatām indriyeṇa ||2||

1tvaṃ bhūmim aty eṣy ojasā tvaṃ vedyāṃ sīdasi cārur adhvare |
1tvāṃ pavitram ṛṣayo 'bharanta tvaṃ punīhi duritāny asmat ||3||
1tīkṣṇo rājā viṣāsahī rakṣohā viśvacarṣaṇiḥ |
1ojo devānāṃ balam ugram etat taṃ te badhnāmi jarase svastaye ||4||

1darbheṇa tvaṃ kṛṇavad vīryāṇi darbhaṃ bibhrad ātmanā mā vyathiṣṭhāḥ |
1atiṣṭhāya varcasādhānyānt sūrya ivā bhāhi pradiśaś catasraḥ ||5||



1jāṅgiḍo 'si jaṅgiḍo rakṣitāsi jaṅgidaḥ |
1dvipāc catuṣpād asmākaṃ sarvaṃ rakṣatu jaṅgidaḥ ||1||
1yā gṛtsyas tripañcāśīḥ śataṃ kṛtyākṛtaś ca ye |
1sarvān vinaktu tejaso 'rasāṃ jaṅgidas karat ||2||

1arasaṃ kṛtrimaṃ nādam arasāḥ sapta visrasaḥ |
1apeto jaṅgiḍāmatim iṣum asteva śātaya ||3||
1kṛtyādūṣaṇa evāyam atho arātidūṣaṇaḥ |
1atho sahasvāñ jaṅgiḍaḥ pra na āyumṣi tāriṣat ||4||

1sa jaṅgiḍasya mahimā pari ṇaḥ pātu viśvataḥ |
1viṣkandhaṃ yena sāsaha saṃskandham oja ojasā ||5||

1triṣ ṭvā devā ajanayan niṣṭhitaṃ bhūmyām adhi |
1tam u tvāṅgirā iti brāhmaṇāḥ pūrvyā viduḥ ||6||

1na tvā pūrvā oṣadhayo na tvā taranti yā navāḥ |
1vibādha ugro jaṅgiḍaḥ paripāṇaḥ sumaṅgalaḥ ||7||

1athopadāna bhagavo jāṅgiḍāmitavīrya |
1purā ta ugrā grasata upendro vīryaṃ dadau ||8||

1ugra it te vanaspata indra ojmānam ā dadhau |
1amīvāḥ sarvāś cātayaṃ jahi rakṣāṃsy oṣadhe ||9||

19,34.10a āśarīkaṃ viśarīkaṃ balāsaṃ pṛṣṭyāmayam |
19,34.10c takmānaṃ viśvaśāradam arasāṃ jaṅgiḍas karat ||10||



1indrasya nāma gṛhṇanta ṛsayo jaṅgidaṃ daduḥ |
1devā yaṃ cakrur bheṣajam agre viṣkandhadūṣaṇam ||1||

1sa no rakṣatu jaṅgiḍo dhanapālo dhaneva |
1devā yaṃ cakrur brāhmaṇāḥ paripāṇam arātiham ||2||

1durhārdaḥ saṃghoraṃ cakṣuḥ pāpakṛtvānam āgamam |
1tāṃs tvaṃ sahasracakṣo pratībodhena nāśaya paripāṇo 'si jaṅgiḍaḥ ||3||

1pari mā divaḥ pari mā pṛthivyāḥ pary antarikṣāt pari mā vīrudbhyaḥ |
1pari mā bhūtāt pari mota bhavyād diśodiśo jaṅgiḍaḥ pātv asmān ||4||

1ya ṛṣṇavo devakṛtā ya uto vavṛte 'nyaḥ |
1sarvāṃ stān viśvabheṣajo 'rasāṃ jaṅgiḍas karat ||5||



1śatavāro anīnaśad yakṣmān rakṣāṃsi tejasā |
1ārohan varcasā saha maṇir durṇāmacātanaḥ ||1||

1śṛṅgābhyāṃ rakṣo nudate mūlena yātudhānyaḥ |
1madhyena yakṣmaṃ bādhate nainaṃ pāpmāti tatrati ||2||

1ye yakṣmāso arbhakā mahānto ye ca śabdinaḥ |
1sarvāṃ durṇāmahā maṇiḥ śatavāro anīnaśat ||3||

1śataṃ vīrān ajanayac chataṃ yakṣmān apāvapat |
1durṇāmnaḥ sarvān hatvāva rakṣāṃsi dhūnute ||4||

1hiraṇyaśṛṅga ṛṣabhaḥ śātavāro ayaṃ maṇiḥ |
1durṇāmnaḥ sarvāṃs tṛdhvāva rakṣāṃsy akramīt ||5||

1śatam ahaṃ durṇāmnīnāṃ gandharvāpsarasāṃ śatam |
1śatam śaśvanvatīnāṃ śatavāreṇa vāraye ||6||


1idaṃ varco agninā dattam āgan bhargo yaśaḥ saha ojo vayo balam |
1trayastriṃśad yāni ca vīryāṇi tāny agniḥ pra dadātu me ||1||

1varca ā dhehi me tanvāṃ saha ojo vayo balam |
1indriyāya tvā karmaṇe vīryāya prati gṛhṇāmi śataśāradāya ||2||

1ūrje tvā balāya tvaujase sahase tvā |
1abhibhūyāya tvā rāṣṭrabhṛtyāya pary ūhāmi śataśāradāya ||3||

1ṛtubhyaṣ ṭvārtavebhyo mādbhyaḥ saṃvatsarebhyaḥ |
1dhātre vidhātre samṛdhe bhūtasya pataye yaje ||4||



1na taṃ yakṣmā arundhate nainaṃ śapatho aśnute |
1yaṃ bheṣajasya gulguloḥ surabhir gandho aśnute ||1||

1viṣvañcas tasmād yakṣmā mṛgā aśvā iverate |
1yad gulgulu saindhavaṃ yad vāpy asi samudriyam ||2||

1ubhayor agrabhaṃ nāmāsmā ariṣṭatātaye ||3||



1aitu devas trāyamāṇaḥ kuṣṭho himavatas pari |
1takmānaṃ sarvaṃ nāśaya sarvāś ca yātudhānyaḥ ||1||

1trīṇi te kuṣṭha nāmāni nadyamāro nadyāriṣaḥ |
1nadyāyaṃ puruṣo riṣat |
1yasmai paribravīmi tvā sāyaṃprātar atho divā ||2||

1jīvalā nāma te mātā jīvanto nāma te pitā |
1nadyāyaṃ puruṣo riṣat |
1yasmai paribravīmi tvā sāyaṃprātar atho divā ||3||

1uttamo asy oṣadhīnām anaḍvān jagatām iva vyāghraḥ śvapadām iva |
1nadyāyaṃ puruṣo riṣat |
1yasmai paribravīmi tvā sāyaṃprātar atho divā ||4||

1triḥ śāmbubhyo aṅgirebhyas trir ādityebhyas pari |
1trir jāto viśvadevebhyaḥ |
1sa kuṣṭho viśvabheṣajaḥ sākaṃ somena tiṣṭhati |

1aśvattho devasadanas tṛtīyasyām ito divi |
1tatrāmṛtasya cakṣaṇaṃ tataḥ kuṣṭho ajāyata |
1sa kuṣṭho viśvabheṣajaḥ sākaṃ somena tiṣṭhati |

1hiraṇyayī naur acarad dhiraṇyabandhanā divi |
1tatrāmṛtasya cakṣaṇaṃ tataḥ kuṣṭho ajāyata |
1sa kuṣṭho viśvabheṣajaḥ sākaṃ somena tiṣṭhati |

1yatra nāvaprabhraṃśanaṃ yatra himavataḥ śiraḥ |
1tatrāmṛtasya cakṣaṇaṃ tataḥ kuṣṭho ajāyata |
1sa kuṣṭho viśvabheṣajaḥ sākaṃ somena tiṣṭhati |

1yaṃ tvā veda pūrva ikṣvāko yaṃ vā tvā kuṣṭha kāmyaḥ |
1yaṃ vā vaso yam ātsyas tenāsi viśvabheṣajaḥ ||9||

19,39.10a śīrṣaśokaṃ tṛtīyakaṃ sadaṃdir yaś ca hāyanaḥ |
19,39.10c takmānaṃ viśvadhāvīryādharāñcaṃ parā suva ||10||


1yan me chidraṃ manaso yac ca vācaḥ sarasvatī manyumantaṃ jagāma |
1viśvais tad devaiḥ saha saṃvidānaḥ saṃ dadhātu bṛhaspatiḥ ||1||

1mā na āpo medhāṃ mā brahma pra mathiṣṭana |
1suṣyadā yūyaṃ syandadhvam upahūto 'haṃ sumedhā varcasvī ||2||

1mā no medhāṃ mā no dīkṣāṃ mā no hiṃsiṣṭaṃ yat tapaḥ |
1śivā naḥ śaṃ santv āyuṣe śivā bhavantu mātaraḥ ||3||

1yā naḥ pīparad aśvinā jyotiṣmatī tamas tiraḥ |
1tām asme rāsatām iṣam ||4||



1bhadram ichanta ṛṣayaḥ svarvidas tapo dīkṣām upaniṣedur agre |
1tato rāṣṭraṃ balam ojaś ca jātaṃ tad asmai devā upasaṃnamantu ||1||



1brahma hotā brahma yajñā brahmaṇā svaravo mitāḥ |
1adhvaryur brahmaṇo jāto brahmaṇo 'ntarhitaṃ haviḥ ||1||

1brahma sruco ghṛtavatīr brahmaṇā vedir uddhitā |
1brahma yajñasya tattvaṃ ca ṛtvijo ye haviṣkṛtaḥ |
1śamitāya svāhā ||2||

1aṃhomuce pra bhare manīṣām ā sutrāvṇe sumatim āvṛṇānaḥ |
1imam indra prati havyaṃ gṛbhāya satyāḥ santu yajamānasya kāmāḥ ||3||

1aṃhomucaṃ vrṣabhaṃ yajñiyānāṃ virājantaṃ prathamam adhvarāṇam |
1apāṃ napātam aśvinā huve dhiya indriyeṇa ta indriyaṃ dattam ojaḥ ||4||



1yatra brahmavido yānti dīkṣayā tapasā saha |
1agnir mā tatra nayatv agnir medhā dadhātu me |
1agnaye svāhā ||1||

1yatra brahmavido yānti dīkṣayā tapasā saha |
1vāyur mā tatra nayatu vāyuḥ praṇān dadhātu me vāyave svāhā ||2||

1yatra brahmavido yānti dīkṣayā tapasā saha |
1sūryo mā tatra nayatu cakṣuḥ sūryo dadhātu me |
1sūryāya svāhā ||3||

1yatra brahmavido yānti dīkṣayā tapasā saha |
1candro mā tatra nayatu manaś candro dadhātu me |
1candrāya svāhā ||4||

1yatra brahmavido yānti dīkṣayā tapasā saha |
1somo mā tatra nayatu payaḥ somo dadhātu me |
1somāya svāhā ||5||

1yatra brahmavido yānti dīkṣayā tapasā saha |
1indro mā tatra nayatu balam indro dadhātu me |
1indrāya svāhā ||6||

1yatra brahmavido yānti dīkṣayā tapasā saha |
1āpo mā tatra nayatv amṛtam mopa tiṣṭhatu |
1adbhyaḥ svāhā ||7||

1yatra brahmavido yānti dīkṣayā tapasā saha |
1brahmā mā tatra nayatu brahmā brahma dadhātu me |
1brahmaṇe svāhā ||8||



1āyuṣo 'si prataraṇaṃ vipraṃ bheṣajam ucyase |
1tad āñjana tvaṃ śaṃtāte śam āpo abhayaṃ kṛtam ||1||

1yo harimā jāyānyo 'ṅgabhedo viṣalpakaḥ |
1sarvaṃ te yakṣmam aṅgebhyo bahir nir hantv āñjanam ||2||

1āñjanaṃ pṛthivyāṃ jātaṃ bhadraṃ puruṣajīvanam |
1kṛṇotv apramāyukaṃ rathajūtim anāgasam ||3||

1prāṇa prāṇaṃ trāyasvāso asave mṛḍa |
1nirṛte nirṛtyā naḥ pāśebhyo muñca ||4||

1sindhor garbho 'si vidyutāṃ puṣpam |
1vātaḥ prāṇaḥ sūryaś cakṣur divas payaḥ ||5||

1devāñjana traikakuda pari mā pāhi viśvataḥ |
1na tvā taranty oṣadhayo bāhyāḥ parvatīyā uta ||6||

1vīdaṃ madhyam avāsṛpad rakṣohāmīvacātanaḥ |
1amīvāḥ sarvāś cātayan nāśayad abhibhā itaḥ ||7||

1bahv idaṃ rājan varuṇānṛtam āha pūruṣaḥ |
1tasmāt sahasravīrya muñca naḥ pary aṃhasaḥ ||8||

1yad āpo aghnyā iti varuṇeti yad ūcima |
1tasmāt sahasravīrya muñca naḥ pary aṃhasaḥ ||9||

19,44.10a mitraś ca tvā varuṇaś cānupreyatur āñjana |
19,44.10c tau tvānugatya dūraṃ bhogāya punar ohatuḥ ||10||



1ṛṇād ṛṇam iva saṃ naya kṛtyāṃ kṛtyākṛto gṛham |
1cakṣurmantrasya durhārdaḥ pṛṣṭīr api śṛṇāñjana ||1||

1yad asmāsu duṣvapnyaṃ yad goṣu yac ca no gṛhe |
1anāmagas taṃ ca durhārdaḥ priyaḥ prati muñcatām ||2||

1apām ūrja ojaso vāvṛdhānam agner jātam adhi jātavedasaḥ |
1caturvīraṃ parvatīyaṃ yad āñjanaṃ diśaḥ pradiśaḥ karad ic chivās te ||3||

1caturvīraṃ badhyata āñjanaṃ te sarvā diśo abhayās te bhavantu |
1dhruvas tiṣṭhāsi saviteva cārya imā viśo abhi harantu te balim ||4||

1ākṣvaikaṃ maṇim ekaṃ krṇuṣva snāhy ekenā pibaikam eṣām |
1caturvīraṃ nairṛtebhyaś caturbhyo grāhyā bandhebhyaḥ pari pātv asmān ||5||

1agnir māgnināvatu prāṇāyāpānāyāyuṣe varcasa ojase |
1tejase svastaye subhūtaye svāhā ||6||

1indro mendriyeṇāvatu prāṇāyāpānāyāyuṣe varcasa ojase |
1tejase svastaye subhūtaye svāhā ||7||

1somo mā saumyenāvatu prāṇāyāpānāyāyuṣe varcasa ojase |
1tejase svastaye subhūtaye svāhā ||8||

1bhago ma bhagenāvatu prāṇāyāpānāyāyuṣe varcasa ojase |
1tejase svastaye subhūtaye svāhā ||9||

19,45.10a maruto mā gaṇair avantu prāṇāyāpānāyuṣe varcasa ojase tejase |
19,45.10c svastaye subhūtaye svāhā ||10||


1prajāpatiṣ ṭvā badhnāt prathamam astṛtaṃ vīryāya kam |
1tat te badhnāmy āyuṣe varcasa ojase ca balāya cāstṛtas tvābhi rakṣatu ||1||

1ūrdhvas tiṣṭhatu rakṣann apramādam astṛtemam mā tvā dabhan paṇayo yātudhānāḥ |
1indra iva dasyūn ava dhūnuṣva pṛtanyataḥ sarvāṃ chatrūn vi ṣahasvāstṛtas tvābhi rakṣatu ||2||

1śataṃ ca na praharanto nighnanto na tastire |
1tasminn indraḥ pary adatta cakṣuḥ prāṇam atho balam astṛtas tvābhi rakṣatu ||3||

1indrasya tvā varmaṇā pari dhāpayāmo yo devānām adhirājo babhūva |
1punas tvā devāḥ pra ṇayantu sarve 'stṛtas tvābhi rakṣatu ||4||

1asmin maṇāv ekaśataṃ vīryāṇi sahasraṃ prāṇā asminn astṛte |
1vyāghraḥ śatrūn abhi tiṣṭha sarvān yas tvā pṛtanyād adharaḥ so astv astṛtas tvābhi rakṣatu ||5||

1ghṛtād ullupto madhumān payasvānt sahasraprāṇaḥ śatayonir vayodhāḥ |
1śambhūś ca mayobhūś corjasvāṃś ca payasvāṃś cāstṛtas tvābhi rakṣatu ||6||

1yathā tvam uttaro 'so asapatnaḥ sapatnahā |
1sajātānām asad vaśī tathā tvā savitā karad astṛtas tvābhi rakṣatu ||7||



1ā rātri pārthivaṃ rajaḥ pitur aprāyi dhāmabhiḥ |
1divaḥ sadāṃsi bṛhatī vi tiṣṭhasa ā tveṣaṃ vartate tamaḥ ||1||

1na yasyāḥ pāraṃ dadṛśe na yoyuvad viśvam asyāṃ ni viśate yad ejati |
1ariṣṭāsas ta urvi tamasvati rātri pāram aśīmahi bhadre pāram aśīmahi ||2||

1ye te rātri nṛcakṣaso draṣṭāro navatir nava |
1aśītiḥ santy aṣṭā uto te sapta saptatiḥ ||3||

1ṣaṣṭiś ca ṣaṭ ca revati pañcāśat pañca sumnayi |
1catvāraś catvāriṃśac ca trayas triṃśac ca vājini ||4||

1dvau ca te viṃśatiś ca te rātry ekādaśāvamāḥ |
1tebhir no adya pāyubhir nu pāhi duhitar divaḥ ||5||

1rakṣā mākir no aghaśaṃsa īśata mā no duḥśaṃsa īśata |
1mā no adya gavāṃ steno māvīnāṃ vṛka īśata ||6||

1māśvānāṃ bhadre taskaro mā nṛṇāṃ yātudhānyaḥ |
1paramebhiḥ pathibhi steno dhāvatu taskaraḥ |
1pareṇa datvatī rajjuḥ pareṇāghāyur arṣatu ||7||

1adha rātri tṛṣṭadhūmam aśīrṣāṇam ahiṃ kṛṇu |
1hanū vṛkasya jambhayā stenaṃ drupade jahi ||8||

1tvayi rātri vasāmasi svapiṣyāmasi jāgṛhi |
1gobhyo naḥ śarma yachāśvebhyaḥ puruṣebhyaḥ ||9||



1atho yāni ca yasmā ha yāni cāntaḥ parīṇahi |
1tāni te pari dadmasi ||1||

1rātri mātar uṣase naḥ pari dehi |
1uṣā no ahne pari dadātv ahas tubhyaṃ vibhāvari ||2||
1yat kiṃ cedaṃ patayati yat kiṃ cedaṃ sarīsṛpam |
1yat kiṃ ca parvatāyāsatvaṃ tasmāt tvaṃ rātri pāhi naḥ ||3||

1sā paścāt pāhi sā puraḥ sottarād adharād uta |
1gopāya no vibhāvari stotāras ta iha smasi ||4||

1ye rātrim anutiṣṭhanti ye ca bhūteṣu jāgrati |
1paśūn ye sarvān rakṣanti te na ātmasu jāgrati te naḥ paśuṣu jāgrati ||5||

1veda vai rātri te nāma ghṛtācī nāma vā asi |
1tāṃ tvāṃ bharadvājo veda sā no vitte 'dhi jāgrati ||6||



1iṣirā yoṣā yuvatir damūnā rātrī devasya savitur bhagasya |
1aśvakṣabhā suhavā saṃbhṛtaśrīr ā paprau dyāvāpṛthivī mahitvā ||1||

1ati viśvāny aruhad gambhiro varṣiṣṭham aruhanta śraviṣṭhāḥ |
1uśatī rātry anu sā bhadrābhi tiṣṭhate mitra iva svadhābhiḥ ||2||

1varye vande subhage sujāta ājagan rātri sumanā iha syām |
1asmāṃs trāyasva naryāṇi jātā atho yāni gavyāni puṣṭyā ||3||

1siṃhasya rātry uśatī pīṃṣasya vyāghrasya dvīpino varca ā dade |
1aśvasya bradhnaṃ puruṣasya māyuṃ puru rūpāṇi kṛṇuṣe vibhātī ||4||

1śivāṃ rātrim anusūryaṃ ca himasya mātā suhavā no astu |
1asya stomasya subhage ni bodha yena tvā vande viśvāsu dikṣu ||5||

1stomasya no vibhāvari rātri rājeva joṣase |
1asāma sarvavīrā bhavāma sarvavedaso vyuchantīr anūṣasaḥ ||6||

1śamyā ha nāma dadhiṣe mama dipsanti ye dhanā |
1rātrīhi tān asutapā ya steno na vidyate yat punar na vidyate ||7||

1bhadrāsi rātri camaso na viṣṭo viṣvaṅ gorūpaṃ yuvatir bibharṣi |
1cakṣuṣmatī me uśatī vapūmṣi prati tvaṃ divyā na kṣām amukthāḥ ||8||

1yo adya stena āyaty aghāyur martyo ripuḥ |
1rātrī tasya pratītya pra grīvāḥ pra śiro hanat ||9||

19,49.10a pra pādau na yathāyati pra hastau na yathāśiṣat |
19,49.10c yo malimlur upāyati sa saṃpiṣṭo apāyati |
19,49.10e apāyati svapāyati śuṣke sthāṇāv apāyati ||10||



1adha rātri tṛṣṭadhūmam aśīrṣāṇam ahiṃ kṛṇu |
1akṣau vṛkasya nir jahyās tena taṃ drupade jahi ||1||

1ye te rātry anaḍvāhas tīkṣṇaśṛṅgāḥ svāśavaḥ |
1tebhir no adya pārayāti durgāṇi viśvahā ||2||

1rātriṃrātrim ariṣyantas tarema tanvā vayam |
1gambhīram aplavā iva na tareyur arātayaḥ ||3||

1yathā śāmyākaḥ prapatann apavān nānuvidyate |
1evā rātri pra pātaya yo asmāṃ abhyaghāyati ||4||

1apa stenaṃ vāsayo goajam uta taskaram |
1atho yo arvataḥ śiro 'bhidhāya ninīṣati ||5||

1yad adya rātri subhage vibhajanty ayo vasu |
1yad etad asmān bhojaya yathed anyān upāyasi ||6||

1uṣase naḥ pari dehi sarvān rātry anāgasaḥ |
1uṣā no ahne ā bhajād ahas tubhyaṃ vibhāvari ||7||



1ayuto 'ham ayuto ma ātmāyutaṃ me cakṣur ayutaṃ me śrotram |
1ayuto me prāṇo 'yuto me 'pāno 'yuto me vyāno 'yuto 'haṃ sarvaḥ ||1||

1devasya tvā savituḥ prasave 'śvinor bāhubhyāṃ pūṣṇo hastābhyāṃ prasūta ā rabhe ||2||



1kāmas tad agre sam avartata manaso retaḥ prathamaṃ yad āsīt |
1sa kāma kāmena bṛhatā sayonī rāyas poṣaṃ yajamānāya dhehi ||1||

1tvaṃ kāma sahasāsi pratiṣṭhito vibhur vibhāvā sakha ā sakhīyate |
1tvam ugraḥ pṛtanāsu sasahiḥ saha ojo yajamānāya dhehi ||2||

1dūrāc cakamānāya pratipāṇāyākṣaye |
1āsmā aśṛṇvann āśāḥ kāmenājanayant svaḥ ||3||

1kāmena mā kāma āgan hṛdayād dhṛdayaṃ pari |
1yad amīṣām ado manas tad aitūpa mām iha ||4||

1yat kāma kāmayamānā idaṃ kṛṇmasi te haviḥ |
1tan naḥ sarvaṃ sam ṛdhyatām athaitasya haviṣo vīhi svāhā ||5||



1kālo aśvo vahati saptaraśmiḥ sahasrākṣo ajaro bhūriretāḥ |
1tam ā rohanti kavayo vipaścitas tasya cakrā bhuvanāni viśvā ||1||

1sapta cakrān vahati kāla eṣa saptāsya nābhīr amṛtaṃ nv akṣaḥ |
1sa imā viśvā bhuvanāny añjat kālaḥ sa īyate prathamo nu devaḥ ||2||

1pūrṇaḥ kumbho 'dhi kāla āhitas taṃ vai paśyāmo bahudhā nu santam |
1sa imā viśvā bhuvanāni pratyaṅ kālaṃ tam āhuḥ parame vyoman ||3||

1sa eva saṃ bhuvanāny ābharat sa eva saṃ bhuvanāni pary ait |
1pitā sann abhavat putra eṣāṃ tasmād vai nānyat param asti tejaḥ ||4||

1kālo 'mūṃ divam ajanayat kāla imāḥ pṛthivīr uta |
1kāle ha bhūtaṃ bhavyaṃ ceṣitaṃ ha vi tiṣṭhate ||5||

1kālo bhūtim asṛjata kāle tapati sūryaḥ |
1kāle ha viśvā bhūtāni kāle cakṣur vi paśyati ||6||

1kāle manaḥ kāle prāṇaḥ kāle nāma samāhitam |
1kālena sarvā nandanty āgatena prajā imāḥ ||7||

1kāle tapaḥ kāle jyeṣṭham kāle brahma samāhitam |
1kālo ha sarvasyeśvaro yaḥ pitāsīt prajāpateḥ ||8||

1teneṣitaṃ tena jātaṃ tad u tasmin pratiṣṭhitam |
1kālo ha brahma bhūtvā bibharti parameṣṭhinam ||9||

19,53.10a kālaḥ prajā asṛjata kālo agre prajāpatim |
19,53.10c svayaṃbhūḥ kaśyapaḥ kālāt tapaḥ kālād ajāyata ||10||



1kālād āpaḥ sam abhavan kālād brahma tapo diśaḥ |
1kālenod eti sūryaḥ kāle ni viśate punaḥ ||1||

1kālena vātaḥ pavate kālena pṛthivī mahī |
1dyaur mahī kāla āhitā ||2||

1kālo ha bhūtaṃ bhavyaṃ ca putro ajanayat purā |
1kālād ṛcaḥ sam abhavan yajuḥ kālād ajāyata ||3||

1kālo yajñaṃ sam airayad devebhyo bhāgam akṣitam |
1kāle gandharvāpsarasaḥ kāle lokāḥ pratiṣṭhitāḥ ||4||

1kāle 'yam aṅgirā devo 'tharvā cādhi tiṣṭhataḥ |
1imaṃ ca lokaṃ paramaṃ ca lokaṃ puṇyāṃś ca lokān vidhṛtīś ca puṇyāḥ |
1sarvāṃl lokān abhijitya brahmaṇā kālaḥ sa īyate paramo nu devaḥ ||5||



1rātriṃrātrim aprayātaṃ bharanto 'śvāyeva tiṣṭhate ghāsam asmai |
1rāyas poṣeṇa sam iṣā madanto mā te agne prativeśā riṣāma ||1||

1yā te vasor vāta iṣuḥ sā ta eṣā tayā no mṛḍa |
1rāyas poṣeṇa sam iṣā madanto mā te agne prativeśā riṣāma ||2||

1sāyaṃsāyaṃ gṛhapatir no agniḥ prātaḥprātaḥ saumanasasya dātā |
1vasorvasor vasudāna edhi vayaṃ tvendhānās tanvaṃ puṣema ||3||

1prātaḥprātar gṛhapatir no agniḥ sāyaṃsāyaṃ saumanasasya dātā |
1vasorvasor vasudāna edhīndhānās tvā śataṃhimā ṛdhema ||4||

1apaścā dagdhānnasya bhūyāsam |
1annādāyānnapataye rudrāya namo agnaye |
1sabhyaḥ sabhāṃ me pāhi ye ca sabhyāḥ sabhāsadaḥ ||5||

1tvām indrā puruhūta viśvam āyur vy aśnavan |
1aharahar balim it te haranto 'śvāyeva tiṣṭhate ghāsam agne ||6||



1yamasya lokād adhy ā babhūvitha pramadā martyān pra yunakṣi dhīraḥ |
1ekākinā sarathaṃ yāsi vidvānt svapnaṃ mimāno asurasya yonau ||1||

1bandhas tvāgre viśvacayā apaśyat purā rātryā janitor eke ahni |
1tataḥ svapnedam adhy ā babhūvitha bhiṣagbhyo rūpam apagūhamānaḥ ||2||

1bṛhadgāvāsurebhyo 'dhi devān upāvartata mahimānam ichan |
1tasmai svapnāya dadhur ādhipatyaṃ trayastriṃśāsaḥ svar ānaśānāḥ ||3||

1naitāṃ viduḥ pitaro nota devā yeṣāṃ jalpiś caraty antaredam |
1trite svapnam adadhur āptye nara ādityāso varuṇenānuśiṣṭāḥ ||4||

1yasya krūram abhajanta duṣkṛto 'svapnena sukṛtaḥ puṇyam āyuḥ |
1svar madasi parameṇa bandhunā tapyamānasya manaso 'dhi jajñiṣe ||5||

1vidma te sarvāḥ parijāḥ purastād vidma svapna yo adhipā ihā te |
1yaśaśvino no yaśaseha pāhy ārād dviṣebhir apa yāhi dūram ||6||


1yathā kalāṃ yathā śaphaṃ yathā rṇaṃ samnayanti |
1evā duṣvapnyaṃ sarvam apriye saṃ nayāmasi ||1||

1saṃ rājāno aguḥ sam ṛṇāmy aguḥ saṃ kuṣṭhā aguḥ saṃ kalā aguḥ |
1sam asmāsu yad duṣvapnyaṃ nir dviṣate duṣvapnyaṃ suvāma ||2||

1devānāṃ patnīnāṃ garbha yamasya kara yo bhadraḥ svapna |
1sa mama yaḥ pāpas tad dviṣate pra hiṇmaḥ |
1mā tṛṣṭānām asi kṛṣṇaśakuner mukham ||3||

1taṃ tvā svapna tathā saṃ vidma sa tvaṃ svapnāśva iva kāyam aśva iva nīnāham |
1anāsmākaṃ devapīyuṃ piyāruṃ vapa yad asmāsu duṣvapnyaṃ yad goṣu yac ca no gṛhe ||4||

1anāsmākas tad devapīyuḥ piyārur niṣkam iva prati muñcatām |
1navāratnīn apamayā asmākaṃ tataḥ pari |
1duṣvapnyaṃ sarvaṃ dviṣate nir dayāmasi ||5||



1ghṛtasya jūtiḥ samanā sadevā saṃvatsaraṃ haviṣā vardhayantī |
1śrotraṃ cakṣuḥ prāṇo 'chinno no astv achinnā vayam āyuṣo varcasaḥ ||1||
1upāsmān prāṇo hvayatām upa prāṇaṃ havāmahe |
1varco jagrāha pṛthivy antarikṣaṃ varcaḥ somo bṛhaspatir vidhattā ||2||

1varcaso dyāvāpṛthivī saṃgrahaṇī babhūvathur varco gṛhītvā pṛthivīm anu saṃ carema |
1yaśasam gāvo gopatim upa tiṣṭhanty āyatīr yaśo gṛhītvā pṛthivīm anu saṃ carema ||3||

1vrajaṃ kṛṇudhvaṃ sa hi vo nṛpāṇo varmā sīvyadhvaṃ bahulā pṛthūni |
1puraḥ kṛṇudhvam āyasīr adhṛṣṭā mā vaḥ susroc camaso dṛṃhata tam ||4||

1yajñasya cakṣuḥ prabhṛtir mukhaṃ ca vācā śrotreṇa manasā juhomi |
1imaṃ yajñaṃ vitataṃ viśvakarmaṇā devā yantu sumanasyamānāḥ ||5||
1ye devānām ṛtvijo ye ca yajñiyā yebhyo havyaṃ kriyate bhāgadheyam |
1imaṃ yajñaṃ saha patnībhir etya yāvanto devās taviṣā mādayantām ||6||



1tvam agne vratapā asi deva ā martyeṣv ā |
1tvaṃ yajñeṣv īḍyaḥ ||1||

1yad vo vayaṃ pramināma vratāni viduṣāṃ devā aviduṣṭarāsaḥ |
1agniṣ ṭad viśvād ā pṛṇātu vidvānt somasya yo brāhmaṇāṃ āviveśa ||2||

1ā devānām api panthām aganma yac chaknavāma tad anupravoḍhum |
1agnir vidvānt sa yajāt sa id dhotā so 'dhvarānt sa ṛtūn kalpayāti ||3||



1vāṅ ma āsan nasoḥ prāṇaś cakṣur akṣṇoḥ śrotraṃ karṇayoḥ |
1apalitāḥ keśā aśoṇā dantā bahu bāhvor balam ||1||
1ūrvor ojo jaṅghayor javaḥ pādayoḥ |
1pratiṣṭhā ariṣṭāni me sarvātmānibhṛṣṭaḥ ||2||



1tanūs tanvā me sahe dataḥ sarvam āyur aśīya |
1syonaṃ me sīda puruḥ pṛṇasva pavamānaḥ svarge ||1||


1priyaṃ mā kṛṇu deveṣu priyaṃ rājasu mā kṛṇu |
1priyaṃ sarvasya paśyata uta śūdra utārye ||1||



1ut tiṣṭha brahmaṇas pate devān yajñena bodhaya |
1āyuḥ prāṇaṃ prajāṃ paśūn kīrtiṃ yajamānaṃ ca vardhaya ||1||


1agne samidham āhārṣaṃ bṛhate jātavedase |
1sa me śraddhāṃ ca medhāṃ ca jātavedāḥ pra yachatu ||1||

1idhmena tvā jātavedaḥ samidhā vardhayāmasi |
1tathā tvam asmān vardhaya prajayā ca dhanena ca ||2||

1yad agne yāni kāni cid ā te dārūṇi dadhmasi |
1sarvaṃ tad astu me śivaṃ taj juṣasva yaviṣṭhya ||3||

1etās te agne samidhas tvam iddhaḥ samid bhava |
1āyur asmāsu dhehy amṛtatvam ācāryāya ||4||



1hariḥ suparṇo divam āruho 'rciṣā ye tvā dipsanti divam utpatantam |
1ava tāṃ jahi harasā jātavedo 'bibhyad ugro 'rciṣā divam ā roha sūrya ||1||



1ayojālā asurā māyino 'yasmayaiḥ pāśair aṅkino ye caranti |
1tāṃs te randhayāmi harasā jātavedaḥ sahasraṛṣṭiḥ sapatnān pramṛṇan pāhi vajraḥ ||1||



1paśyema śaradaḥ śatam ||1||

1jīvema śaradaḥ śatam ||2||

1budhyema śaradaḥ śatam ||3||

1rohema śaradaḥ śatam ||4||

1pūṣema śaradaḥ śatam ||5||

1bhavema śaradaḥ śatam ||6||

1bhūṣema śaradaḥ śatam ||7||

1bhūyasīḥ śaradaḥ śatam ||8||



1avyasaś ca vyacasaś ca bilaṃ vi ṣyāmi māyayā |
1tābhyām uddhṛtya vedam atha karmāṇi kṛṇmahe ||1||



1jīvā stha jīvyāsaṃ sarvam āyur jīvyāsam ||1||

1upajīvā sthopa jīvyāsaṃ sarvam āyur jīvyāsam ||2||

1saṃjīvā stha saṃ jīvyāsaṃ sarvam āyur jīvyāsam ||3||

1jīvalā stha jīvyāsaṃ sarvam āyur jīvyāsam ||4||



1indra jīva sūrya jīva devā jīvā jīvyāsam aham |
1sarvam āyur jīvyāsam ||1||



1stutā mayā varadā vedamātā pra codayantāṃ pāvamānī dvijānām |
1āyuḥ prāṇaṃ prajāṃ paśuṃ kīrtiṃ draviṇaṃ brahmavarcasam |
1mahyaṃ dattvā vrajata brahmalokam ||1||



1yasmāt kośād udabharāma vedaṃ tasminn antar ava dadhma enam |
1kṛtam iṣṭaṃ brahmaṇo vīryeṇa tena mā devās tapasāvateha ||1||



2indra tvā vṛṣabhaṃ vayaṃ sute some havāmahe |
2sa pāhi madhvo andhasaḥ ||1||

2maruto yasya hi kṣaye pāthā divo vimahasaḥ |
2sa sugopātamo janaḥ ||2||

2ukṣānnāya vaśānnāya somapṛṣṭhāya vedhase |
2stomair vidhemāgnaye ||3||



2marutaḥ potrāt suṣṭubhaḥ svarkād ṛtunā somaṃ pibantu ||1||

2agnir āgnīdhrāt suṣṭubhaḥ svarkād ṛtunā somaṃ pibatu ||2||

2indro brahmā brāhmaṇāt suṣṭubhaḥ svarkād ṛtunā somaṃ pibatu ||3||

2devo draviṇodāḥ potrāt suṣṭubhaḥ svarkād ṛtunā somaṃ pibatu ||4||



2ā yāhi suṣumā hi ta indra somaṃ pibā imam |
2edaṃ barhiḥ sado mama ||1||

2ā tvā brahmayujā harī vahatām indra keśinā |
2upa brahmāṇi naḥ śṛṇu ||2||

2brahmāṇas tvā vayaṃ yujā somapām indra sominaḥ |
2sutāvanto havāmahe ||3||


2ā no yāhi sutāvato 'smākaṃ suṣṭutīr upa |
2pibā su śiprinn andhasaḥ ||1||

2ā te siñcāmi kukṣyor anu gātrā vi dhāvatu |
2gṛbhāya jihvayā madhu ||2||

2svāduṣ ṭe astu saṃsude madhumān tanve tava |
2somaḥ śam astu te hṛde ||3||


2ayam u tvā vicarṣaṇe janīr ivābhi saṃvṛtaḥ |
2pra soma indra sarpatu ||1||

2tuvigrīvo vapodaraḥ subāhur andhaso sade |
2indro vṛtrāṇi jighnate ||2||

2indra prehi puras tvaṃ viśvasyeśāna ojasā |
2vṛtrāṇi vṛtrahaṃ jahi ||3||

2dīrghas te astv aṅkuśo yenā vasu prayachasi |
2yajamānāya sunvate ||4||

2ayaṃ ta indra somo nipūto adhi barhiṣi |
2ehīm asya dravā piba ||5||

2śācigo śācipūjanāyaṃ raṇāya te sutaḥ |
2ākhaṇḍala pra hūyase ||6||

2yas te śṛṅgavṛṣo napāt praṇapāt kuṇḍapāyyaḥ |
2ny asmin dadhra ā manaḥ ||7||



2indra tvā vṛṣabhaṃ vayaṃ sute some havāmahe |
2sa pāhi madhvo andhasaḥ ||1||

2indra kratuvidaṃ sutaṃ somaṃ harya puruṣṭuta |
2pibā vṛṣasva tātṛpim ||2||

2indra pra ṇo dhitāvānaṃ yajñaṃ viśvebhir devebhir |
2tira stavāna viśpate ||3||

2indra somāḥ sutā ime tava pra yanti satpate |
2kṣayaṃ candrāsa indavaḥ ||4||

2dadhiṣvā jaṭhare sutaṃ somam indra vareṇyam |
2tava dyukṣāsa indavaḥ ||5||

2girvaṇaḥ pāhi naḥ sutaṃ madhor dhārābhir ajyase |
2indra tvādātam id yaśaḥ ||6||

2abhi dyumnāni vanina indraṃ sacante akṣitā |
2pītvī somasya vāvṛdhe ||7||

2arvāvato na ā gahi parāvataś ca vṛtrahan |
2imā juṣasva no giraḥ ||8||

2yad antarā parāvatam arvāvataṃ ca hūyase |
2indreha tata ā gahi ||9||



2ud ghed abhi śrutāmaghaṃ vṛṣabhaṃ naryāpasam |
2astāram eṣi sūrya ||1||

2nava yo navatiṃ puro bibheda bāhvojasā |
2ahiṃ ca vṛtrahāvadhīt ||2||

2sa na indraḥ śivaḥ sakhāśvāvad gomad yavamat |
2urudhāreva dohate ||3||

2indra kratuvidaṃ sutaṃ somaṃ harya puruṣṭuta |
2pibā vṛṣasva tātṛpim ||4||



2evā pāhi pratnathā mandatu tvā śrudhi brahma vāvṛdhasvota gīrbhiḥ |
2āviḥ sūryaṃ kṛṇuhi pīpihīṣo jahi śatrūṃr abhi gā indra tṛndhi ||1||

2arvāṅ ehi somakāmaṃ tvāhur ayaṃ sutas tasya pibā madāya |
2uruvyacā jaṭhara ā vṛṣasva piteva naḥ śṛṇuhi hūyamānaḥ ||2||

2āpūrṇo asya kalaśaḥ svāhā sekteva kośaṃ siṣice pibadhyai |
2sam u priyā āvavṛtran madāya pradakṣiṇid abhi somāsa indram ||3||



2taṃ vo dasmam ṛtīṣaham vasor mandānam andhasaḥ |
2abhi vatsaṃ na svasareṣu dhenava indraṃ gīrbhir navāmahe ||1||

2dyukṣaṃ sudānuṃ taviṣībhir āvṛtaṃ giriṃ na purubhojasam |
2kṣumantaṃ vājaṃ śatinaṃ sahasriṇaṃ makṣū gomantam īmahe ||2||

2tat tvā yāmi suvīryaṃ tad brahma pūrvacittaye |
2yenā yatibhyo bhṛgave dhane hite yena praskaṇvam āvitha ||3||

2yenā samudram asṛjo mahīr apas tad indra vṛṣṇi te śavaḥ |
2sadyaḥ so asya mahimā na saṃnaśe yaṃ kṣoṇīr anucakrade ||4||



2ud u te madhumattamā gira stomāsa īrate |
2satrājito dhanasā akṣitotayo vājayanto rathā iva ||1||

2kaṇvā iva bhṛgavaḥ sūryā iva viśvam id dhītam ānaśuḥ |
2indraṃ stomebhir mahayanta āyavaḥ priyamedhāso asvaran ||2||



2indraḥ pūrbhid ātirad dāsam arkair vidadvasur dayamāno vi śatrūn |
2brahmajūtas tanvā vāvṛdhāno bhūridātra āpṛṇad rodasī ubhe ||1||

2makhasya te taviṣasya pra jūtim iyarmi vācam amṛtāya bhūṣan |
2indra kṣitīnām asi mānuṣīṇāṃ viśāṃ daivīnām uta pūrvayāvā ||2||

2indro vṛtram avṛṇoc chardhanītiḥ pra māyinām aminād varpaṇītiḥ |
2ahan vyaṃsam uśadhag vaneṣv āvir dhenā akṛṇod rāmyāṇām ||3||

2indraḥ svarṣā janayann ahāni jigāyośigbhiḥ pṛtanā abhiṣṭiḥ |
2prārocayan manave ketum ahnām avindaj jyotir bṛhate raṇāya ||4||

2indras tujo barhaṇā ā viveśa nṛvad dadhāno naryā purūṇi |
2acetayad dhiya imā jaritre premaṃ varṇam atirac chukram āsām ||5||

2maho mahāni panayanty asyendrasya karma sukṛtā purūṇi |
2vṛjanena vṛjinānt saṃ pipeṣa māyābhir dasyūṃr abhibhūtyojāḥ ||6||

2yudhendro mahnā varivaś cakāra devebhyaḥ satpatiś carṣaṇiprāḥ |
2vivasvataḥ sadane asya tāni viprā ukthebhiḥ kavayo gṛṇanti ||7||

2satrāsāhaṃ vareṇyaṃ sahodāṃ sasavāṃsaṃ svar apaś ca devīḥ |
2sasāna yaḥ pṛthivīṃ dyām utemām indraṃ madanty anu dhīraṇāsaḥ ||8||

2sasānātyāṃ uta sūryaṃ sasānendraḥ sasāna purubhojasaṃ gām |
2hiraṇyayam uta bhogaṃ sasāna hatvī dasyūn prāryaṃ varṇam āvat ||9||

20,11.10a indra oṣadhīr asanod ahāni vanaspatīṃr asanod antarikṣam |
20,11.10c bibheda balaṃ nunude vivāco 'thābhavad damitābhikratūnām ||10||

20,11.11a śunaṃ huvema maghavānam indram asmin bhare nṛtamaṃ vājasātau |
20,11.11c śṛṇvantam ugram ūtaye samatsu ghnantaṃ vṛtrāṇi saṃjitaṃ dhanānām ||11||


2ud u brahmāṇy airata śravasyendraṃ samarye mahayā vasiṣṭha |
2ā yo viśvāni śavasā tatānopaśrotā ma īvato vacāṃsi ||1||

2ayāmi ghoṣa indra devajāmir irajyanta yac churudho vivāci |
2nahi svam āyuś cikite janeṣu tānīd aṃhāṃsy ati parṣy asmān ||2||

2yuje rathaṃ gaveṣaṇaṃ haribhyām upa brahmāṇi jujuṣāṇam asthuḥ |
2vi bādhiṣṭa sya rodasī mahitvendro vṛtrāṇy apratī jaghanvān ||3||

2āpaś cit pipyu staryo na gāvo nakṣann ṛtaṃ jaritāras ta indra |
2yāhi vāyur na niyuto no achā tvaṃ hi dhībhir dayase vi vājān ||4||

2te tvā madā indra mādayantu śuṣmiṇaṃ tuvirādhasaṃ jaritre |
2eko devatrā dayase hi martān asmin chūra savane mādayasva ||5||

2eved indraṃ vṛṣaṇaṃ vajrabāhuṃ vasiṣṭhāso abhy arcanty arkaiḥ |
2sa na stuto vīravad dhātu gomad yūyaṃ pāta svastibhiḥ sadā naḥ ||6||

2ṛjīṣī vajrī vṛṣabhas turāṣāṭ chuṣmī rājā vṛtrahā somapāvā |
2yuktvā haribhyām upa yāsad arvāṅ mādhyaṃdine savane matsad indraḥ ||7||



2indraś ca somaṃ pibataṃ bṛhaspate 'smin yajñe mandasānā vṛṣaṇvasū |
2ā vāṃ viśantv indavaḥ svābhuvo 'sme rayiṃ sarvavīraṃ ni yachatam ||1||

2ā vo vahantu saptayo raghuṣyado raghupatvānaḥ pra jigāta bāhubhiḥ |
2sīdatā barhir uru vaḥ sadas kṛtaṃ mādayadhvaṃ maruto madhvo andhasaḥ ||2||

2imaṃ stomam arhate jātavedase ratham iva saṃ mahemā manīṣayā |
2bhadrā hi naḥ pramatir asya saṃsady agne sakhye mā riṣāmā vayaṃ tava ||3||

2aibhir agne sarathaṃ yāhy arvāṅ nānārathaṃ vā vibhavo hy aśvāḥ |
2patnīvatas triṃśataṃ trīṃś ca devān anuṣvadham ā vaha mādayasva ||4||



2vayam u tvām apūrvya sthūraṃ na kac cid bharanto 'vasyavaḥ |
2vāje citraṃ havāmahe ||1||

2upa tvā karmann ūtaye sa no yuvograś cakrāma yo dhṛṣat |
2tvām id dhy avitāraṃ vavṛmahe sakhāya indra sānasim ||2||

2yo na idamidaṃ purā pra vasya ānināya tam u va stuṣe |
2sakhāya indram ūtaye ||3||

2haryaśvaṃ satpatiṃ carṣaṇīsahaṃ sa hi ṣmā yo amandata |
2ā tu naḥ sa vayati gavyam aśvyaṃ stotṛbhyo maghavā śatam ||4||



2pra maṃhiṣṭhāya bṛhate bṛhadraye satyaśuṣmāya tavase matiṃ bhare |
2apām iva pravaṇe yasya durdharaṃ rādho viśvāyu śavase apāvṛtam ||1||

2adha te viśvam anu hāsad iṣṭaya āpo nimneva savanā haviṣmataḥ |
2yat parvate na samaśīta haryata indrasya vajraḥ śnathitā hiraṇyayaḥ ||2||

2asmai bhīmāya namasā sam adhvara uṣo na śubhra ā bharā panīyase |
2yasya dhāma śravase nāmendriyaṃ jyotir akāri harito nāyase ||3||

2ime ta indra te vayaṃ puruṣṭuta ye tvārabhya carāmasi prabhūvaso |
2nahi tvad anyo girvaṇo giraḥ sadhat kṣoṇīr iva prati no harya tad vacaḥ ||4||

2bhūri ta indra vīryaṃ tava smasy asya stotur maghavan kāmam ā pṛṇa |
2anu te dyaur bṛhatī vīryaṃ mama iyaṃ ca te pṛthivī nema ojase ||5||

2tvaṃ tam indra parvataṃ mahām uruṃ vajreṇa vajrin parvaśaś cakartitha |
2avāsṛjo nivṛtāḥ sartavā apaḥ satrā viśvaṃ dadhiṣe kevalaṃ sahaḥ ||6||



2udapruto na vayo rakṣamāṇā vāvadato abhriyasyeva ghoṣāḥ |
2giribhrajo normayo madanto bṛhaspatim abhy arkā anāvan ||1||

2saṃ gobhir aṅgiraso nakṣamāṇo bhaga ived aryamaṇaṃ nināya |
2jane mitro na dampatī anakti bṛhaspate vājayāśūṃr ivājau ||2||

2sādhvaryā atithinīr iṣirā spārhāḥ suvarṇā anavadyarūpāḥ |
2bṛhaspatiḥ parvatebhyo vitūryā nir gā ūpe yavam iva sthivibhyaḥ ||3||

2āpruṣāyan madhunā ṛtasya yonim avakṣipann arka ulkām iva dyoḥ |
2bṛhaspatir uddharann aśmano gā bhūmyā udneva vi tvacaṃ bibheda ||4||

2apa jyotiṣā tamo antarikṣad udnaḥ śīpālam iva vāta ājat |
2bṛhaspatir anumṛśyā valasyābhram iva vāta ā cakra ā gāḥ ||5||

2yadā valasya pīyato jasuṃ bhed bṛhaspatir agnitapobhir arkaiḥ |
2dadbhir na jihvā pariviṣṭam ādad āvir nidhīṃr akṛṇod usriyāṇām ||6||

2bṛhaspatir amata hi tyad āsāṃ nāma svarīṇāṃ sadane guhā yat |
2āṇḍeva bhitvā śakunasya garbham ud usriyāḥ parvatasya tmanājat ||7||

2aśnāpinaddhaṃ madhu pary apaśyan matsyaṃ na dīna udani kṣiyantam |
2niṣ ṭaj jabhāra camasaṃ na vṛkṣād bṛhaspatir viraveṇā vikṛtya ||8||

2soṣām avindat sa svaḥ so agniṃ so arkeṇa vi babādhe tamāṃsi |
2bṛhaspatir govapuṣo valasya nir majjānaṃ na parvaṇo jabhāra ||9||

20,16.10a himeva parṇā muṣitā vanāni bṛhaspatinākṛpayad valo gāḥ |
20,16.10c anānukṛtyam apunaś cakāra yāt sūryāmāsā mitha uccarātaḥ ||10||

20,16.11a abhi śyāvaṃ na kṛśanebhir aśvaṃ nakṣatrebhiḥ pitaro dyām apiṃśan |
20,16.11c rātryāṃ tamo adadhur jyotir ahan bṛhaspatir bhinad adriṃ vidad gāḥ ||11||

20,16.12a idam akarma namo abhriyāya yaḥ pūrvīr anv ānonavīti |
20,16.12c bṛhaspatiḥ sa hi gobhiḥ so aśvaiḥ sa vīrebhiḥ sa nṛbhir no vayo dhāt ||12||



2achā ma indraṃ matayaḥ svarvidaḥ sadhrīcīr viśvā uśatīr anūṣata |
2pari ṣvajante janayo yathā patiṃ maryaṃ na śundhyuṃ maghavānam ūtaye ||1||

2na ghā tvadrig apa veti me manas tve it kāmaṃ puruhūta śiśraya |
2rājeva dasma ni ṣado 'dhi barhiṣy asmint su some 'vapānam astu te ||2||

2viṣūvṛd indro amuter uta kṣudhaḥ sa id rāyo maghavā vasva īśate |
2tasyed ime pravaṇe sapta sindhavo vayo vardhanti vṛṣabhasya śuṣmiṇaḥ ||3||

2vayo na vṛkṣaṃ supalāśam āsadant somāsa indraṃ mandinaś camūṣadaḥ |
2praiṣām anīkaṃ śavasā davidyutad vidat svar manave jyotir āryam ||4||

2kṛtaṃ na śvaghnī vi cinoti devane saṃvargaṃ yan maghavā sūryaṃ jayat |
2na tat te anyo anu vīryaṃ śakan na purāṇo maghavan nota nūtanaḥ ||5||

2viśaṃviśaṃ maghavā pary aśāyata janānāṃ dhenā avacākaśad vṛṣā |
2yasyāha śakraḥ savaneṣu raṇyati sa tīvraiḥ somaiḥ sahate pṛtanyataḥ ||6||

2āpo na sindhum abhi yat samakṣarant somāsa indraṃ kulyā iva hradam |
2vardhanti viprā maho asya sādane yavaṃ na vṛṣṭir divyena dānunā ||7||

2vṛṣā na kruddhaḥ patayad rajaḥsv ā yo aryapatnīr akṛṇod imā apaḥ |
2sa sunvate maghavā jīradānave 'vindaj jyotir manave haviṣmate ||8||

2uj jāyatāṃ paraśu jyotiṣā saha bhūyā ṛtasya sudughā purāṇavat |
2vi rocatām aruṣo bhānunā śuciḥ svar na śukraṃ śuśucīta satpatiḥ ||9||

20,17.10a gobhiṣ ṭaremāmatiṃ durevāṃ yavena kṣudhaṃ puruhūta viśvām |
20,17.10c vayaṃ rājabhiḥ prathamā dhanāny asmākena vṛjanenā jayema ||10||

20,17.11a bṛhaspatir naḥ pari pātu paścād utottarasmād adharād aghāyoḥ |
20,17.11c indraḥ purastād uta madhyato naḥ sakhā sakhibhyaḥ varivaḥ kṛṇotu ||11||

20,17.12a bṛhaspate yuvam indraś ca vasvo divyasyeśāthe uta pārthivasya |
20,17.12c dhattaṃ rayiṃ stuvate kīraye cid yūyaṃ pāta svastibhiḥ sadā naḥ ||12||


2vayam u tvā taditarthā indra tvāyantaḥ sakhāyaḥ |
2kaṇvā ukthebhir jarante ||1||

2na ghem anyad ā papana vajrinn apaso naviṣṭau |
2taved u stomaṃ ciketa ||2||

2ichanti devāḥ sunvantaṃ na svapnāya spṛhayanti |
2yanti pramādam atandrāḥ ||3||

2vayam indra tvāyavo 'bhi pra ṇonumo vṛṣan |
2viddhi tv asya no vaso ||4||

2mā no nide ca vaktave 'ryo randhīr arāvne |
2tve api kratur mama ||5||

2tvaṃ varmāsi saprathaḥ puroyodhaś ca vṛtrahan |
2tvayā prati bruve yujā ||6||



2vārtrahatyāya śavase pṛtanāṣāhyāya ca |
2indra tvā vartayāmasi ||1||

2arvācīnaṃ su te mana uta cakṣuḥ śatakrato |
2indra kṛṇvantu vāghataḥ ||2||

2nāmāni te śatakrato viśvābhir gīrbhir īmahe |
2indrābhimātiṣāhye ||3||

2puruṣṭutasya dhāmabhiḥ śatena mahayāmasi |
2indrasya carṣaṇīdhṛtaḥ ||4||

2indraṃ vṛtrāya hantave puruhūtam upa bruve |
2bhareṣu vājasātaye ||5||

2vājeṣu sāsahir bhava tvām īmahe śatakrato |
2indra vṛtrāya hantave ||6||

2dyumneṣu pṛtanājye pṛtsutūrṣu śravaḥsu ca |
2indra sākṣvābhimātiṣu ||7||



2śuṣmintamaṃ na ūtaye dyumninaṃ pāhi jāgṛvim |
2indra somaṃ śatakrato ||1||

2indriyāṇi śatakrato yā te janeṣu pañcasu |
2indra tāni ta ā vṛṇe ||2||

2agann indra śravo bṛhad dyumnaṃ dadhiṣva duṣṭaram |
2ut te śuṣmaṃ tirāmasi ||3||

2arvāvato na ā gahy atho śakra parāvataḥ |
2u loko yas te adriva indreha tata ā gahi ||4||

2indro aṅgaṃ mahad bhayam abhi ṣad apa cucyavat |
2sa hi sthiro vicarṣaṇiḥ ||5||

2indraś ca mṛlayāti no na naḥ paścād aghaṃ naśat |
2bhadraṃ bhavāti naḥ puraḥ ||6||

2indra āśābhyas pari sarvābhyo abhayaṃ karat |
2jetā śatrūn vicarṣaṇiḥ ||7||



2ny ū ṣu vācaṃ pra mahe bharāmahe gira indrāya sadane vivasvataḥ |
2nū cid dhi ratnaṃ sasatām ivāvidan na duṣṭutir draviṇodeṣu śasyate ||1||

2duro aśvasya dura indra gor asi duro yavasya vasuna inas patiḥ |
2śikṣānaraḥ pradivo akāmakarśanaḥ sakhā sakhibhyas tam idaṃ gṛṇīmasi ||2||

2śacīva indra purukṛd dyumattama taved idam abhitaś cekite vasu |
2ataḥ saṃgṛbhyābhibhūta ā bhara mā tvāyato jarituḥ kāmam ūnayīḥ ||3||

2ebhir dyubhir sumanā ebhir indubhir nirundhāno amatiṃ gobhir aśvinā |
2indreṇa dasyuṃ darayanta indubhir yutadveṣasaḥ sam iṣā rabhemahi ||4||

2sam indra rāyā sam iṣā rabhemahi saṃ vājebhiḥ puruścandrair abhidyubhiḥ |
2saṃ devyā pramatyā vīraśuṣmayā goagrayāśvāvatyā rabhemahi ||5||

2te tvā madā amadan tāni vṛṣṇyā te somāso vṛtrahatyeṣu satpate |
2yat kārave daśa vṛtrāṇy aprati barhiṣmate ni sahasrāṇi barhayaḥ ||6||

2yudhā yudham upa ghed eṣi dhṛṣṇuyā purā puraṃ sam idaṃ haṃsy ojasā |
2namyā yad indra sakhyā parāvati nibarhayo namuciṃ nāma māyinam ||7||

2tvaṃ karañjam uta parṇayaṃ vadhīs tejiṣṭhayātithigvasya vartanī |
2tvaṃ śatā vaṅgṛdasyābhinat puro 'nānudaḥ pariṣūtā ṛjiśvanā ||8||
2tvam etāṃ janarājño dvir daśābandhunā suśravasopajagmuṣaḥ |
2ṣaṣṭiṃ sahasrā navatiṃ nava śruto ni cakreṇa rathyā duṣpadāvṛṇak ||9||

20,21.10a tvam āvitha suśravasaṃ tavotibhis tava trāmabhir indra tūrvayāṇam |
20,21.10c tva asmai kutsam atithigvam āyuṃ mahe rājñe yūne arandhanāyaḥ ||10||

20,21.11a ya udṛcīndra devagopāḥ sakhāyas te śivatamā asāma |
20,21.11c tvāṃ stoṣāma tvayā suvīrā drāghīya āyuḥ prataraṃ dadhānāḥ ||11||



2abhi tvā vṛṣabhā sute sutaṃ sṛjāmi pītaye |
2tṛmpā vy aśnuhī madam ||1||

2mā tvā mūrā aviṣyavo mopahasvāna ā dabhan |
2mākīṃ brahmadviṣo vanaḥ ||2||

2iha tvā goparīṇasā mahe mandantu rādhase |
2saro gauro yathā piba ||3||

2abhi pra gopatiṃ girendram arca yathā vide |
2sūnuṃ satyasya satpatim ||4||

2ā harayaḥ sasṛjrire 'ruṣīr adhi barhiṣi |
2yatrābhi saṃnavāmahe ||5||

2indrāya gāva āśiraṃ duduhre vajriṇe madhu |
2yat sīm upahvare vidat ||6||



2ā tū na indra madryag ghuvānaḥ somapītaye |
2haribhyāṃ yāhy adrivaḥ ||1||

2satto hotā na ṛtviyas tistire barhir ānuṣak |
2ayujran prātar adrayaḥ ||2||

2imā brahma brahmavāhaḥ kriyanta ā barhiḥ sīda |
2vīhi śūra purolāśam ||3||

2rārandhi savaneṣu ṇa eṣu stomeṣu vṛtrahan |
2uktheṣv indra girvaṇaḥ ||4||

2matayaḥ somapām uruṃ rihanti śavasas patim |
2indraṃ vatsaṃ na mātaraḥ ||5||

2sa mandasvā hy andhaso rādhase tanvā mahe |
2na stotāraṃ nide karaḥ ||6||

2vayam indra tvāyavo haviṣmanto jarāmahe |
2uta tvam asmayur vaso ||7||

2māre asmad vi mumuco haripriyārvāṅ yāhi |
2indra svadhāvo matsveha ||8||

2arvāñcaṃ tvā sukhe rathe vahatām indra keśinā |
2ghṛtasnū barhir āsade ||9||



2upa naḥ sutam ā gahi somam indra gavāśiram |
2haribhyāṃ yas te asmayuḥ ||1||

2tam indra madam ā gahi barhiṣṭhāṃ grāvabhiḥ sutam |
2kuvin nv asya tṛpṇavaḥ ||2||

2indram itthā giro mamāchāgur iṣitā itaḥ |
2āvṛte somapītaye ||3||

2indraṃ somasya pītaye stomair iha havāmahe |
2ukthebhiḥ kuvid āgamat ||4||

2indra somāḥ sutā ime tān dadhiṣva śatakrato |
2jathare vājinīvaso ||5||

2vidmā hi tvā dhanaṃjayaṃ vājeṣu dadhṛṣaṃ kave |
2adhā te sumnam īmahe ||6||

2imam indra gavāśiraṃ yavāśiraṃ ca naḥ piba |
2āgatyā vṛṣabhiḥ sutam ||7||

2tubhyed indra sva okye somaṃ codāmi pītaye |
2eṣa rārantu te hṛdi ||8||

2tvāṃ sutasya pītaye pratnam indra havāmahe |
2kuśikāso avasyavaḥ ||9||



2aśvāvati prathamo goṣu gachati suprāvīr indra martyas tavotibhiḥ |
2tam it pṛṇakṣi vasunā bhavīyasā sindhum āpo yathābhito vicetasaḥ ||1||

2āpo na devīr upa yanti hotriyam avaḥ paśyanti vitataṃ yathā rajaḥ |
2prācair devāsaḥ pra ṇayanti devayuṃ brahmapriyaṃ joṣayante varā iva ||2||

2adhi dvayor adadhā ukthyaṃ vaco yatasrucā mithunā yā saparyataḥ |
2asaṃyatto vrate te kṣeti puṣyati bhadrā śaktir yajamānāya sunvate ||3||

2ād aṅgirāḥ prathamaṃ dadhire vaya iddhāgnayaḥ śamyā ye sukṛtyayā |
2sarvaṃ paṇeḥ sam avindanta bhojanam aśvāvantaṃ gomantam ā paśuṃ naraḥ ||4||

2yajñair atharvā prathamaḥ pathas tate tataḥ sūryo vratapā vena ājani |
2ā gā ājad uśanā kāvyaḥ sacā yamasya jātam amṛtaṃ yajāmahe ||5||

2barhir vā yat svapatyāya vṛjyate 'rko vā ślokam āghoṣate divi |
2grāvā yatra vadati karur ukthyas tasyed indro abhipitveṣu raṇyati ||6||

2progrāṃ pītiṃ vṛṣṇa iyarmi satyāṃ prayai sutasya haryaśva tubhyam |
2indra dhenābhir iha mādayasva dhībhir viśvābhiḥ śacyā gṛṇānaḥ ||7||



2yogeyoge tavastaraṃ vājevāje havāmahe |
2sakhāya indram ūtaye ||1||

2ā ghā gamad yadi śravat sahasriṇībhir ūtibhiḥ |
2vājebhir upa no havam ||2||

2anu pratnasyaukaso huve tuvipratiṃ naram |
2yaṃ te pūrvaṃ pitā huve ||3||

2yuñjanti bradhnam aruṣaṃ carantaṃ pari tasthuṣaḥ |
2rocante rocanā divi ||4||

2yuñjanti asya kāmyā harī vipakṣasā rathe |
2śoṇā dhṛṣṇū nṛvāhasā ||5||

2ketuṃ kṛṇvann aketave peśo maryā apeśase |
2sam uṣadbhir ajāyathāḥ ||6||



2yad indrāhaṃ yathā tvam īśīya vasva eka it |
2stotā me goṣakhā syāt ||1||

2śikṣeyam asmai ditseyaṃ śacīpate manīṣiṇe |
2yad ahaṃ gopatiḥ syām ||2||

2dhenuṣ ṭa indra sūnṛtā yajamānāya sunvate |
2gām aśvaṃ pipyuṣī duhe ||3||

2na te vartāsti rādhasa indra devo na martyaḥ |
2yad ditsasi stuto magham ||4||

2yajña indram avardhayad yad bhūmiṃ vy avartayat |
2cakrāṇa opaśaṃ divi ||5||

2vāvṛdhānasya te vayaṃ viśvā dhanāni jigyuṣaḥ |
2ūtim indrā vṛṇīmahe ||6||



2vy antarikṣam atiran made somasya rocanā |
2indro yad abhinad valam ||1||

2ud gā ājad aṅgirobhya āviṣ krṇvan guhā satīḥ |
2arvāñcaṃ nunude valam ||2||

2indreṇa rocanā divo dṛlhāni dṛṃhitāni ca |
2sthirāṇi na parāṇude ||3||

2apām ūrmir madann iva stoma indrājirāyate |
2vi te madā arājiṣuḥ ||4||



2tvaṃ hi stomavardhana indrāsy ukthavardhanaḥ |
2stotṝṇām uta bhadrakṛt ||1||

2indram it keśinā harī somapeyāya vakṣataḥ |
2upa yajñaṃ surādhasam ||2||

2apāṃ phenena namuceḥ śira indrod avartayaḥ |
2viśvā yad ajaya spṛdhaḥ ||3||

2māyābhir utsisṛpsata indra dyām ārurukṣataḥ |
2ava dasyūṃr adhūnuthāḥ ||4||

2asunvām indra saṃsadaṃ viṣūcīṃ vy anāśayaḥ |
2somapā uttaro bhavan ||5||



2pra te mahe vidathe śaṃsiṣaṃ harī pra te vanve vanuṣo haryataṃ madam |
2ghṛtaṃ na yo haribhiś cāru secata ā tvā viśantu harivarpasaṃ giraḥ ||1||

2hariṃ hi yonim abhi ye samasvaran hinvanto harī divyaṃ yathā sadaḥ |
2ā yaṃ pṛṇanti haribhir na dhenava indrāya śūśaṃ harivantam arcata ||2||

2so asya vajro harito ya āyaso harir nikāmo harir ā gabhastyoḥ |
2dyumnī suśipro harimanyusāyaka indre ni rūpā haritā mimikṣire ||3||

2divi na ketur adhi dhāyi haryato vivyacad vajro harito na raṃhyā |
2tudad ahiṃ hariśipro ya āyasaḥ sahasraśokā abhavad dharimbharaḥ ||4||

2tvaṃtvam aharyathā upastutaḥ pūrvebhir indra harikeśa yajvabhiḥ |
2tvaṃ haryasi tava viśvam ukthyam asāmi rādho harijāta haryatam ||5||



2tā vajriṇaṃ mandinaṃ stomyaṃ mada indraṃ rathe vahato haryatā harī |
2purūṇy asmai savanāni haryata indrāya somā harayo dadhanvire ||1||

2araṃ kāmāya harayo dadhamire sthirāya hinvan harayo harī turā |
2arvadbhir yo haribhir joṣam īyate so asya kāmaṃ harivantam ānaśe ||2||

2hariśmaśārur harikeśa āyasas turaspeye yo haripā avardhata |
2arvadbhir yo haribhir vājinīvasur ati viśvā duritā pāriṣad dharī ||3||

2śruveva yasya hariṇī vipetatuḥ śipre vājāya hariṇī davidhvataḥ |
2pra yat kṛte camase marmṛjad dharī pītvā madasya haryatasyāndhasaḥ ||4||

2uta sma sadna haryatasya pastyor atyo na vājaṃ harivāṃ acikradat |
2mahī cid dhi dhiṣaṇāharyad ojasā bṛhad vayo dadhiṣe haryatas cid ā ||5||



2ā rodasī haryamāṇo mahitvā navyaṃnavyaṃ haryasi manma nu priyam |
2pra pastyam asura haryataṃ gor āviṣ kṛdhi haraye sūryāya ||1||

2ā tvā haryantaṃ prayujo janānāṃ rathe vahantu hariśipram indra |
2pibā yathā pratibhṛtasya madhvo haryan yajñaṃ sadhamāde daśoṇim ||2||

2apāḥ pūrveṣāṃ harivaḥ sutānām atho idaṃ savanaṃ kevalaṃ te |
2mamaddhi somaṃ madhumantam indra satrā vṛṣaṃ jathara ā vṛṣasva ||3||



2apsu dhūtasya harivaḥ pibeha nṛbhiḥ sutasya jaṭharaṃ pṛṇasva |
2mimikṣur yam adraya indra tubhyaṃ tebhir vardhasva madam ukthavāhaḥ ||1||

2progrāṃ pītiṃ vṛṣṇa iyarmi satyāṃ prayai sutasya haryaśva tubhyam |
2indra dhenābhir iha mādayasva dhībhir viśvābhiḥ śacyā gṛṇānaḥ ||2||

2ūtī śacīvas tava vīryeṇa vayo dadhānā uśija ṛtajñāḥ |
2prajāvad indra maṃso duroṇe tasthur gṛṇantaḥ sadhamādyāsaḥ ||3||



2yo jāta eva prathamo manasvān devo devān kratunā paryamūṣat |
2yasya śuṣmād rodasī abhyasetāṃ nṛmṇasya mahnā sa janāsa indraḥ ||1||

2yaḥ pṛthivīṃ vyathamānām adṛṃhad yaḥ parvatān prakupitāṃ aramṇāt |
2yo antarikṣaṃ vimame varīyo yo dyām astabhnāt sa janāsa indraḥ ||2||

2yo hatvāhim ariṇāt sapta sindhūn yo gā udājad apadhā valasya |
2yo aśmanor antar agniṃ jajāna saṃvṛk samatsu sa janāsa indraḥ ||3||

2yenemā viśvā cyavanā kṛtāni yo dāsaṃ varṇam adharaṃ guhākaḥ |
2śvaghnīva yo jigīvāṃ lakṣam ādad aryaḥ puṣṭāni sa janāsa indraḥ ||4||

2yaṃ smā pṛchanti kuha seti ghoram utem āhur naiṣo astīty enam |
2so aryaḥ puṣṭīr vija ivā mināti śrad asmai dhatta sa janāsa indraḥ ||5||

2yo radhrasya coditā yaḥ kṛśasya yo brahmaṇo nādhamānasya kīreḥ |
2yuktagrāvṇo yo 'vitā suśipraḥ sutasomasya sa janāsa indraḥ ||6||

2yasyāśvāsaḥ pradiśi yasya gāvo yasya grāmā yasya viśve rathāsaḥ |
2yaḥ sūryaṃ ya uṣasaṃ jajāna yo apāṃ netā sa janāsa indraḥ ||7||

2yaṃ krandasī saṃyatī vihvayete pare 'vare ubhayā amitrāḥ |
2samānaṃ cid ratham ātasthivāṃsā nānā havete sa janāsa indraḥ ||8||

2yasmān na ṛte vijayante janāso yaṃ yudhyamānā avase havante |
2yo viśvasya pratimānaṃ babhūva yo acyutacyut sa janāsa indraḥ ||9||
20,34.10a yaḥ śasvato mahy eno dadhānān amanyamānāṃ charvā jaghāna |
20,34.10c yaḥ śardhate nānudadāti śṛdhyāṃ yo dasyor hantā sa janāsa indraḥ ||10||

20,34.11a yaḥ śambharaṃ parvateṣu kṣiyantaṃ catvāriṃśyāṃ śarady anvavindat |
20,34.11c ojāyamānaṃ yo ahiṃ jaghāna dānuṃ śayānaṃ sa janāsa indraḥ ||11||

20,34.12a yaḥ śambharaṃ paryatarat kasībhir yo 'cārukāsnāpibat sutasya |
20,34.12c antar girau yajamānaṃ bahuṃ janaṃ yasminn āmūrchat sa janāsa indraḥ ||12||

20,34.13a yaḥ saptaraśmir vṛṣabhas tuviṣmān avāsṛjat sartave sapta sindhūn |
20,34.13c yo rauhiṇam asphurad vajrabāhur dyām ārohantaṃ sa janāsa indraḥ ||13||

20,34.14a dyāvā cid asmai pṛthivī mamete śuṣmāc cid asya parvatā bhayante |
20,34.14c yaḥ somapā nicito vajrabāhur yo vajrahastaḥ sa janāsa indraḥ ||14||

20,34.15a yaḥ sunvantam avati yaḥ pacantaṃ yaḥ śaṃsantaṃ yaḥ śaśamānam ūtī |
20,34.15c yasya brahma vardhanaṃ yasya somo yasyedaṃ rādhaḥ sa janāsa indraḥ ||15||

20,34.16a jāto vy akhyat pitror upasthe bhuvo na veda janituḥ parasya |
20,34.16c staviṣyamāṇo no yo asmad vratā devānāṃ sa janāsa indraḥ ||16||

20,34.17a yaḥ somakāmo haryaśvaḥ sūrir yasmād rejante bhuvanāni viśvā |
20,34.17c yo jaghāna śambaraṃ yaś ca śuṣṇaṃ ya ekavīraḥ sa janāsa indraḥ ||17||

20,34.18a yaḥ sunvate pacate dudhra ā cid vājaṃ dardarṣi sa kilāsi satyaḥ |
20,34.18c vayaṃ ta indra viśvaha priyāsaḥ suvīrāso vidatham ā vadema ||18||



2asmā id u pra tavase turāya prayo na harmi stomaṃ māhināya |
2ṛcīṣamāyādhrigava oham indrāya brahmāṇi rātatamā ||1||

2asmā id u praya iva pra yaṃsi bharāmy āngūṣaṃ bādhe suvṛkti |
2indrāya hṛdā manasā manīṣā pratnāya patye dhiyo marjayanta ||2||

2asmā id u tyam upamaṃ svarṣāṃ bharāmy āṅgūṣam āsyena |
2maṃhiṣṭham achoktibhir matīnāṃ suvṛktibhiḥ sūriṃ vāvṛdhadhyai ||3||

2asmā id u stomaṃ saṃ hinomi rathaṃ na taṣṭeva tatsināya |
2giraś ca girvāhase suvṛktīndrāya viśvaminvaṃ medhirāya ||4||

2asmā id u saptim iva śravasyendrāyārkaṃ juhvā sam añje |
2vīram dānaukasaṃ vandadhyai purāṃ gūrtaśravasaṃ darmāṇam ||5||

2asmā id u tvaṣṭā takṣad vajraṃ svapastamaṃ svaryaṃ raṇāya |
2vṛtrasya cid vidad yena marma tujann īśānas tujatā kiyedhāḥ ||6||

2asyed u mātuḥ savaneṣu sadyo mahaḥ pituṃ papivāṃ cārv annā |
2muṣāyad viṣṇuḥ pacataṃ sahīyān vidhyad varāhaṃ tiro adrim astā ||7||

2asmā id u gnāś cid devapatnīr indrāyārkam ahihatya ūvuḥ |
2pari dyāvāpṛthivī jabhra urvī nāsya te mahimānaṃ pari ṣṭaḥ ||8||

2asyed eva pra ririce mahitvaṃ divas pṛthivyāḥ pary antarikṣāt |
2svarāl indro dama ā viśvagūrtaḥ svarir amatro vavakṣe raṇāya ||9||

20,35.10a asyed eva śavasā śuśantaṃ vi vṛścad vajreṇa vṛtram indraḥ |
20,35.10c gā na vrāṇā avanīr amuñcad abhi śravo dāvane sacetāḥ ||10||

20,35.11a asyed u tveṣasā ranta sindhavaḥ pari yad vajreṇa sīm ayachat |
20,35.11c īśānakṛd dāśuṣe daśasyan turvītaye gādhaṃ turvaṇiḥ kaḥ ||11||

20,35.12a asmā id u pra bharā tūtujāno vṛtrāya vajram īśānaḥ kiyedhāḥ |
20,35.12c gor na parva vi radā tiraśceṣyann arṇāṃsy apāṃ caradhyai ||12||

20,35.13a asyed u pra brūhi pūrvyāṇi turasya karmāṇi navya ukthaiḥ |
20,35.13c yudhe yad iṣṇāna āyudhāny ṛghāyamāṇo niriṇāti śatrūn ||13||

20,35.14a asyed u bhiyā girayaś ca dṛlhā dyāvā ca bhūmā januṣas tujete |
20,35.14c upo venasya joguvāna oṇiṃ sadyo bhuvad vīryāya nodhāḥ ||14||

20,35.15a asmā id u tyad anu dāyy eṣām eko yad vavne bhūrer īśānaḥ |
20,35.15c praitaśaṃ sūrye paspṛdhānaṃ sauvaśvye suṣvim āvad indraḥ ||15||

20,35.16a evā te hāriyojanā suvṛktīndra brahmāṇi gotamāso akran |
20,35.16c aiṣu viśvapeśasaṃ dhiyaṃ dhāḥ prātar makṣū dhiyāvasur jagamyāt ||16||



2ya eka id dhavyaś carṣaṇīnām indraṃ taṃ gīrbhir abhy arca ābhiḥ |
2yaḥ patyate vṛṣabho vṛṣṇyāvānt satyaḥ satvā purumāyaḥ sahasvān ||1||

2tam u naḥ pūrve pitaro navagvāḥ sapta viprāso abhi vājayantaḥ |
2nakṣaddābhaṃ taturiṃ parvateṣṭhām adroghavācaṃ matibhiḥ śaviṣṭham ||2||

2tam īmahe indram asya rāyaḥ puruvīrasya nṛvataḥ purukṣoḥ |
2yo aṣkṛdhoyur ajaraḥ svarvān tam ā bhara harivo mādayadhyai ||3||

2tan no vi voco yadi te purā cij jaritāra ānaśuḥ sumnam indra |
2kas te bhāgaḥ kiṃ vayo dudhra khiduḥ puruhūta purūvaso 'suraghnaḥ ||4||

2taṃ pṛchantī vajrahastaṃ ratheṣṭhām indraṃ vepī vakvarī yasya nū gīḥ |
2tuvigrābhaṃ tuvikūrmiṃ rabhodāṃ gātum iṣe nakṣate tumram acha ||5||

2ayā ha tyaṃ māyayā vāvṛdhānaṃ manojuvā svatavaḥ parvatena |
2acyutā cid vīlitā svojo rujo vi dṛlhā dhṛṣatā virapśin ||6||

2tam vo dhiyā navyasyā śaviṣṭham pratnaṃ pratnavat paritaṃsayadhyai |
2sa no vakṣad animānaḥ suvahnendro viśvāny ati durgahāṇi ||7||

2ā janāya druhvaṇe pārthivāni divyāni dīpayo 'ntarikṣā |
2tapā vṛṣan viśvataḥ śociṣā tān brahmadviṣe śocaya kṣām apaś ca ||8||

2bhuvo janasya divyasya rājā pārthivasya jagatas tveṣasaṃdṛk |
2dhiṣva vajraṃ dakṣiṇa indra haste viśvā ajurya dayase vi māyāḥ ||9||

20,36.10a ā saṃyatam indra ṇaḥ svastiṃ śatrutūryāya bṛhatīm amṛdhrām |
20,36.10c yayā dāsāny āryāṇi vṛtrā karo vajrint sutukā nāhuṣāṇi ||10||

20,36.11a sa no niyudbhiḥ puruhūta vedho viśvavārābhir ā gahi prayajyo |
20,36.11c na yā adevo varate na deva ābhir yāhi tūyam ā madryadrik ||11||



2yas tigmaśṛṅgo vṛṣabho na bhīmaḥ ekaḥ kṛṣṭīś cyavayati pra viśvāḥ |
2yaḥ śaśvato adāśuṣo gayasya prayantāsi suṣvitarāya vedaḥ ||1||

2tvaṃ ha tyad indra kutsam āvaḥ śuśrūṣamāṇas tanvā samarye |
2dāsaṃ yac śuṣṇam kuyavaṃ ny asmā arandhaya ārjuneyāya śikṣan ||2||

2tvaṃ dhṛṣṇo dhṛṣatā vītahavyaṃ prāvo viśvābhir ūtibhiḥ sudāsam |
2pra paurukutsiṃ trasadasyum āvaḥ kṣetrasātā vṛtrahatyeṣu pūrum ||3||

2tvaṃ nṛbhir nṛmaṇo devavītau bhūrīṇi vṛtrā haryaśva haṃsi |
2tvaṃ ni dasyuṃ cumuriṃ dhuniṃ cāsvāpayo dabhītaye suhantu ||4||

2tava cyautnāni vajrahasta tāni nava yat puro navatiṃ ca sadyaḥ |
2niveśane śatatamāviveṣīr ahaṃ ca vṛtraṃ namucim utāhan ||5||

2sanā tā ta indra bhojanāni rātahavyāya dāśuṣe sudāse |
2vṛṣṇe te harī vṛṣaṇā yunajmi vyantu brahmāṇi puruśāka vājam ||6||

2mā te asyāṃ sahasāvan pariṣṭāv aghāya bhūma harivaḥ parādau |
2trāyasva no 'vṛkebhir varūthais tava priyāsaḥ sūriṣu syāma ||7||

2priyāsa it te maghavann abhiṣṭau naro madema śaraṇe sakhāyaḥ |
2ni turvaśaṃ ni yādvaṃ śiśīhy atithigvāya śaṃsyaṃ kariṣyan ||8||

2sadyaś cin nu te maghavann abhiṣṭau naraḥ śaṃsanty ukthaśāsa ukthā |
2ye te havebhir vi paṇīṃr adāśann asmān vṛṇīṣva yujyāya tasmai ||9||

20,37.10a ete stomā narāṃ nṛtama tubhyam asmadryañco dadato maghāni |
20,37.10c teṣām indra vṛtrahatye śivo bhūḥ sakhā ca śūro 'vitā ca nṛṇām ||10||

20,37.11a nū indra śūra stavamāna ūtī brahmajūtas tanvā vāvṛdhasva |
20,37.11c upa no vājān mimīhy upa stīn yuyaṃ pāta svastibhiḥ sadā naḥ ||11||



2ā yāhi suṣumā hi ta indra somaṃ pibā imam |
2edaṃ barhiḥ sado mama ||1||

2ā tvā brahmayujā harī vahatām indra keśinā |
2upa brahmāṇi naḥ śṛṇu ||2||

2brahmāṇas tvā vayaṃ yujā somapām indra sominaḥ |
2sutāvanto havāmahe ||3||

2indram id gāthino bṛhad indram arkebhir arkiṇaḥ |
2indraṃ vāṇīr anūṣata ||4||

2indra id dharyoḥ sacā saṃmiśla ā vacoyujā |
2indro vajrī hiraṇyayaḥ ||5||

2indro dīrghāya cakṣasa ā sūryaṃ rohayad divi |
2vi gobhir adrim airayat ||6||



2indraṃ vo viśvatas pari havāmahe janebhyaḥ |
2asmākam astu kevalaḥ ||1||

2vy antarikṣam atiran made somasya rocanā |
2indro yad abhinad valam ||2||

2ud gā ājad aṅgirobhya āviṣ kṛṇvan guhā satīḥ |
2arvāñcaṃ nunude valam ||3||

2indreṇa rocanā divo dṛlhāni dṛṃhitāni ca |
2sthirāṇi na parāṇude ||4||

2apām ūrmir madann iva stoma indrājirāyate |
2vi te madā arājiṣuḥ ||5||



2indreṇa saṃ hi dṛkṣase saṃjagmāno abibhyuṣā |
2mandū samānavarcasā ||1||

2anavadyair abhidyubhir makhaḥ sahasvad arcati |
2gaṇair indrasya kāmyaiḥ ||2||

2ād aha svadhām anu punar garbhatvam erire |
2dadhānā nāma yajñiyam ||3||



2indro dadhīco asthabhir vṛtrāṇy apratiṣkutaḥ |
2jaghāna navatīr nava ||1||

2ichan aśvasya yac chiraḥ parvateṣv apaśritam |
2tad vidac charyaṇāvati ||2||

2atrāha gor amanvata nāma tvaṣṭur apīcyam |
2itthā candramaso gṛhe ||3||



2vācam aṣṭāpadīm ahaṃ navasraktim ṛtaspṛśam |
2indrāt pari tanvam mame ||1||

2anu tvā rodasī ubhe krakṣamāṇam akṛpetām |
2indra yad dasyuhābhavaḥ ||2||

2uttiṣṭhann ojasā saha pītvī śipre avepayaḥ |
2somam indra camū sutam ||3||



2bhindhi viśvā apa dviṣaḥ bādho jahī mṛdhaḥ |
2vasu spārhaṃ tad ā bhara ||1||

2yad vīlāv indra yat sthire yat parśāne parābhṛtam |
2vasu spārhaṃ tad ā bhara ||2||

2yasya te viśvamānuṣo bhūrer dattasya vedati |
2vasu spārhaṃ tad ā bhara ||3||



2pra samrājaṃ carṣaṇīnām indraṃ stotā navyaṃ gīrbhiḥ |
2naraṃ nṛṣāhaṃ maṃhiṣṭham ||1||

2yasminn ukthāni raṇyanti viśvāni ca śravasya |
2apām avo na samudre ||2||

2taṃ suṣṭutyā vivāse jyeṣṭharājaṃ bhare kṛtnum |
2maho vājinaṃ sanibhyaḥ ||3||



2ayam u te sam atasi kapota iva garbhadhim |
2vacas tac cin na ohase ||1||

2stotraṃ rādhānāṃ pate girvāho vīra yasya te |
2vibhūtir astu sūnṛtā ||2||

2ūrdhvas tiṣṭhā na ūtaye 'smin vāje śatakrato |
2sam anyeṣu bravāvahai ||3||



2praṇetāram vasyo achā kartāraṃ jyotiḥ samatsu |
2sāsahvāṃsam yudhāmitrān ||1||

2sa naḥ papriḥ pārayāti svasti nāvā puruhūtaḥ |
2indro viśvā ati dviṣaḥ ||2||

2sa tvaṃ na indra vājobhir daśasyā ca gātuyā ca |
2achā ca naḥ sumnaṃ neṣi ||3||



2tam indraṃ vājayāmasi mahe vṛtrāya hantave |
2sa vṛṣā vṛṣabho bhuvat ||1||

2indraḥ sa dāmane kṛta ojiṣṭhaḥ sa made hitaḥ |
2dyumnī ślokī sa somyaḥ ||2||

2girā vajro na saṃbhṛtaḥ sabalo anapacyutaḥ |
2vavakṣa ṛṣvo astṛtaḥ ||3||

2indram id gāthino bṛhad indram arkebhir arkiṇaḥ |
2indraṃ vāṇīr anūṣata ||4||

2indra id dharyoḥ sacā saṃmiśla ā vacoyujā |
2indro vajrī hiraṇyayaḥ ||5||

2indro dīrghāya cakṣasa ā sūryaṃ rohayad divi |
2vi gobhir adrim airayat ||6||

2ā yāhi suṣumā hi ta indra somaṃ pibā imam |
2edaṃ barhiḥ sado mama ||7||

2ā tvā brahmayujā harī vahatām indra keśinā |
2upa brahmāṇi naḥ śṛṇu ||8||

2brahmāṇas tvā vayaṃ yujā somapām indra sominaḥ |
2sutāvanto havāmahe ||9||

20,47.10a yuñjanti bradhnam aruṣaṃ carantaṃ pari tasthuṣaḥ |
20,47.10c rocante rocanā divi ||10||

20,47.11a yuñjanty asya kāmyā harī vipakṣasā rathe |
20,47.11c śoṇā dhṛṣṇū nṛvāhasā ||11||

20,47.12a ketuṃ kṛṇvann aketave peśo maryā apeśase |
20,47.12c sam uṣadbhir ajāyathāḥ ||12||
20,47.13a ud u tyaṃ jātavedasaṃ devaṃ vahanti ketavaḥ |
20,47.13c dṛśe viśvāya sūryam ||13||

20,47.14a apa tye tāyavo yathā nakṣatrā yanty aktubhiḥ |
20,47.14c sūrāya viśvacakṣase ||14||

20,47.15a adṛśrann asya ketavo vi raśmayo janāṃ anu |
20,47.15c bhrājanto agnayo yathā ||15||

20,47.16a taraṇir viśvadarśato jyotiṣkṛd asi sūrya |
20,47.16c viśvam ā bhāsi rocana ||16||

20,47.17a pratyaṅ devānāṃ viśaḥ pratyaṅṅ ud eṣi mānuṣīḥ |
20,47.17c pratyaṅ viśvaṃ svar dṛśe ||17||

20,47.18a yenā pāvaka cakṣasā bhuraṇyantaṃ janāṃ anu |
20,47.18c tvaṃ varuṇa paśyasi ||18||

20,47.19a vi dyām eṣi rajas pṛthv ahar mimāno aktubhiḥ |
20,47.19c paśyaṃ janmāni sūrya ||19||

20,47.20a sapta tvā harito rathe vahanti deva sūrya |
20,47.20c śociṣkeśam vicakṣaṇam ||20||

20,47.21a ayukta sapta śundhyuvaḥ sūro rathasya naptyaḥ |
20,47.21c tābhir yāti svayuktibhiḥ ||21||



2abhi tvā varcasā giraḥ siñcanty ā caraṇyuvaḥ |
2abhi vatsaṃ na dhenavaḥ ||1||

2tā arṣanti śubhriyaḥ pṛñcatīr varcasā payaḥ |
2jātaṃ janir yathā hṛdā ||2||

2vajrāpavasādhyaḥ kīrtir mriyamāṇam āvahan |
2mahyam āyur ghṛtaṃ payaḥ ||3||

2āyaṃ gauḥ pṛśnir akramīd asadan mātaraṃ puraḥ |
2pitaraṃ ca prayant svaḥ ||4||

2antaś carati rocanā asya prāṇād apānataḥ |
2vy akhyan mahiṣaḥ svaḥ ||5||

2triṃśad dhāmā vi rājati vāk pataṅgo aśiśriyat |
2prati vastor ahar dyubhiḥ ||6||



2yac chakrā vācam āruhann antarikṣaṃ siṣāsathaḥ |
2saṃ devā amadan vṛṣā ||1||

2śakro vācam adhṛṣṭāyor uvāco adhṛṣṇuhi |
2maṃhiṣṭha ā madardivi ||2||

2śakro vācam adhṛṣṇuhi dhāmadharman vi rājati |
2vimadan barhir āsaran ||3||

2taṃ vo dasmam ṛtīṣahaṃ vasor mandānam andhasaḥ |
2abhi vatsaṃ na svasareṣu dhenava indraṃ gīrbhir navāmahe ||4||

2dyukṣaṃ sudānuṃ taviṣībhir āvṛtam giriṃ na purubhojasam |
2kṣumantaṃ vājaṃ śatinaṃ sahasriṇaṃ makṣū gomantam īmahe ||5||

2tat tvā yāmi suvīryaṃ tad brahma pūrvacittaye |
2yenā yatibhyo bhṛgave dhane hite yena praskaṇvam āvitha ||6||

2yenā samudram asṛjo mahīr apas tad indra vṛṣṇi te śavaḥ |
2sadyaḥ so asya mahimā na saṃnaśe yaṃ kṣoṇīr anucakrade ||7||



2kan navyo atasīnāṃ turo gṛṇīta martyaḥ |
2nahī nv asya mahimānam indriyaṃ svar gṛṇanta ānaśuḥ ||1||

2kad u stuvanta ṛtayanta devata ṛṣiḥ ko vipra ohate |
2kadā havaṃ maghavann indra sunvataḥ kad u stuvata ā gamaḥ ||2||



2abhi pra vaḥ surādhasam indram arca yathā vide |
2yo jaritṛbhyo maghavā purūvasuḥ sahasreṇeva śikṣati ||1||

2śatānīkeva pra jigāti dhṛṣṇuyā hanti vṛtrāṇi dāśuṣe |
2girer iva pra rasā asya pinvire datrāṇi purubhojasaḥ ||2||

2pra su śrutaṃ surādhasam arcā śakram abhiṣṭaye |
2yaḥ sunvate stuvate kāmyaṃ vasu sahasreṇeva maṃhate ||3||

2śatānīkā hetayo asya duṣṭarā indrasya samiṣo mahīḥ |
2girir na bhujmā maghatsu pinvate yad īṃ sutā amandiṣuḥ ||4||



2vayaṃ gha tvā sutāvanta āpo na vṛktabarhiṣaḥ |
2pavitrasya prasravaṇeṣu vṛtrahan pari stotāra āsate ||1||

2svaranti tvā sute naro vaso nireka ukthinaḥ |
2kadā sutaṃ tṛṣāṇa oka ā gama indra svabdīva vaṃsagaḥ ||2||

2kaṇvebhir dhṛṣṇav ā dhṛsad vājaṃ darṣi sahasriṇam |
2piśaṅgarūpaṃ maghavan vicarṣaṇe makṣū gomantam īmahe ||3||



2ka īṃ veda sute sacā pibantaṃ kad vayo dadhe |
2ayaṃ yaḥ puro vibhinatty ojasā mandānaḥ śipry andhasaḥ ||1||

2dānā mṛgo na vāraṇaḥ purutrā carathaṃ dadhe |
2nakiṣ ṭvā ni yamad ā sute gamo mahāś carasy ojasā ||2||

2ya ugraḥ sann aniṣṭṛta sthiro raṇāya saṃskṛtaḥ |
2yadi stotur maghavā śṛṇavad dhavaṃ nendro yoṣaty ā gamat ||3||



2viśvāḥ pṛtanā abhibhūtaraṃ naraṃ sajūs tatakṣur indraṃ jajanuś ca rājase |
2kratvā variṣṭhaṃ vara āmurim utogram ojiṣṭhaṃ tavasaṃ tarasvinam ||1||

2sam īṃ rebhāso asvarann indraṃ somasya pītaye |
2svarpatiṃ yad īṃ vṛdhe dhṛtavrato hy ojasā sam ūtibhiḥ ||2||

2nemiṃ namanti cakṣasā meṣaṃ viprā abhisvarā |
2sudītayo vo adruho 'pi karṇe tarasvinaḥ sam ṛkvabhiḥ ||3||



2tam indraṃ johavīmi maghavānam ugraṃ satrā dadhānam apratiṣkutaṃ śavāṃsi |
2maṃhiṣṭho gīrbhir ā ca yajñiyo vavartad rāye no viśvā supathā kṛṇotu vajrī ||1||

2yā indra bhuja ābharaḥ svarvāṃ asurebhyaḥ |
2stotāram in maghavann asya vardhaya ye ca tve vṛktabarhiṣaḥ ||2||

2yam indra dadhiṣe tvam aśvaṃ gāṃ bhāgam avyayam |
2yajamāne sunvati dakṣiṇāvati tasmin taṃ dhehi mā paṇau ||3||



2indro madāya vāvṛdhe śavase vṛtrahā nṛbhiḥ |
2tam in mahatsv ājiṣūtem arbhe havāmahe sa vājeṣu pra no 'viṣat ||1||

2asi hi vīra senyo 'si bhūri parādadiḥ |
2asi dabhrasya cid vṛdho yajamānāya śikṣasi sunvate bhūri te vasu ||2||

2yad udīrata ājayo dhṛṣṇave dhīyate dhanā |
2yukṣvā madacyutā harī kaṃ hanaḥ kaṃ vasau dadho 'smāṃ indra vasau dadhaḥ ||3||

2mademade hi no dadir yūthā gavām ṛjukratuḥ |
2saṃ gṛbhāya puru śatobhayāhastyā vasu śiśīhi rāya ā bhara ||4||

2mādayasva sute sacā śavase śūra rādhase |
2vidmā hi tvā purūvasum upa kāmānt sasṛjmahe 'thā no 'vitā bhava ||5||

2ete ta indra jantavo viśvaṃ puṣyanti vāryam |
2antar hi khyo janānām aryo vedo adāśuṣāṃ teṣāṃ no veda ā bhara ||6||



2surūpakṛtnum ūtaye sudughām iva goduhe |
2juhūmasi dyavidyavi ||1||

2upa naḥ savanā gahi somasya somapāḥ piba |
2godā id revato madaḥ ||2||

2athā te antamānāṃ vidyāma sumatīnām |
2mā no ati khya ā gahi ||3||

2śuṣmintamaṃ na ūtaye dyumninaṃ pāhi jāgṛvim |
2indra somaṃ śatakrato ||4||

2indriyāṇi śatakrato yā te janeṣu pañcasu |
2indra tāni ta ā vṛṇe ||5||

2agann indra śravo bṛhad dyumnaṃ dadhiṣva duṣṭaram |
2ut te śuṣmaṃ tirāmasi ||6||

2arvāvato na ā gahy atho śakra parāvataḥ |
2u loko yas te adriva indreha tata ā gahi ||7||

2indro aṅga mahad bhayam abhī ṣad apa cucyavat |
2sa hi sthiro vicarṣaniḥ ||8||

2indraś ca mṛlayāti no na naḥ paścād aghaṃ naśat |
2bhadraṃ bhavāti naḥ puraḥ ||9||

20,57.10a indra āśābhyas pari sarvābhyo abhayaṃ karat |
20,57.10c jetā śatrūn vicarṣaṇiḥ ||10||

20,57.11a ka īṃ veda sute sacā pibantaṃ kad vayo dadhe |
20,57.11c ayaṃ yaḥ puro vibhinatty ojasā mandānaḥ śipry andhasaḥ ||11||

20,57.12a dānā mṛgo na vāraṇaḥ purutrā carathaṃ dadhe |
20,57.12c nakiṣ ṭvā ni yamad ā sute gamo mahāṃś carasy ojasā ||12||

20,57.13a ya ugraḥ sann aniṣṭṛta sthiro raṇāya saṃskṛtaḥ |
20,57.13c yadi stotur maghavā śṛṇavad dhavaṃ nendro yoṣaty ā gamat ||13||

20,57.14a vayaṃ gha tvā sutāvanta āpo na vṛktabarhiṣaḥ |
20,57.14c pavitrasya prasravaṇeṣu vṛtrahan pari stotāra āsate ||14||

20,57.15a svaranti tvā sute naro vaso nireka ukthinaḥ |
20,57.15c kadā sutaṃ tṛṣāṇa oka ā gama indra svabdīva vaṃsagaḥ ||15||

20,57.16a kaṇvebhir dhṛṣṇav ā dhṛṣad vājaṃ darṣi sahasriṇam |
20,57.16c piśaṅgarūpaṃ maghavan vicarṣaṇe makṣū gomantam īmahe ||16||



2śrāyanta iva sūryaṃ viśved indrasya bhakṣata |
2vasūni jāte janamāna ojasā prati bhāgaṃ na dīdhima ||1||

2anarśarātiṃ vasudām upa stuhi bhadrā indrasya rātayaḥ |
2so asya kāmaṃ vidhato na roṣati mano dānāya codayan ||2||

2baṇ mahāṃ asi sūrya baḍ āditya mahāṃ asi |
2mahas te sato mahimā panasyate 'ddhā deva mahāṃ asi ||3||

2baṭ sūrya śravasā mahāṃ asi satrā deva mahāṃ asi |
2mahnā devānām asuryaḥ purohito vibhu jyotir adābhyam ||4||



2ud u tye madhu mattamā gira stomāsa īrate |
2satrājito dhanasā akṣitotayo vājayanto rathā iva ||1||

2kaṇvā iva bhṛgavaḥ sūrya iva viśvam id dhītam ānaśuḥ |
2indraṃ stomebhir mahayanta āyavaḥ priyamedhāso asvaran ||2||

2ud in nv asya ricyate 'ṃśo dhanaṃ na jigyusaḥ |
2ya indro harivān na dabhanti taṃ ripo dakṣaṃ dadhāti somini ||3||

2mantram akharvaṃ sudhitaṃ supeśasaṃ dadhāta yajñiyeṣv ā |
2pūrvīś cana prasitayas taranti taṃ ya indre karmaṇā bhuvat ||4||


2evā hy asi vīrayur evā śūra uta sthiraḥ |
2evā te rādhyaṃ manaḥ ||1||

2evā rātis tuvīmagha viśvebhir dhāyi dhātṛbhiḥ |
2aghā cid indra me sacā ||2||

2mo ṣu brahmeva tandrayur bhuvo vājānāṃ pate |
2matsvā sutasya gomataḥ ||3||

2evā hy asya sūnṛtā virapśī gomatī mahī |
2pakvā śākhā na dāśuṣe ||4||

2evā hi te vibhūtaya ūtaya indra māvate |
2sadyaś cit santi dāśuṣe ||5||

2evā hy asya kāmyā stoma ukthaṃ ca śaṃsyā |
2indrāya somapītaye ||6||



2taṃ te madaṃ gṛṇīmasi vṛṣaṇaṃ pṛtsu sāsahim |
2u lokakṛtnum adrivo hariśriyam ||1||

2yena jyotīmṣy āyave manave ca viveditha |
2mandāno asya barhiṣo vi rājasi ||2||

2tad adyā cit ta ukthino 'nu ṣṭuvanti pūrvathā |
2vṛṣapatnīr apo jayā divedive ||3||

2tam v abhi pra gāyata puruhūtaṃ puruṣṭutam |
2indraṃ gīrbhis taviṣam ā vivāsata ||4||
2yasya dvibarhaso bṛhat saho dādhāra rodasī |
2girīṃr ajrāṃ apaḥ svar vṛṣatvanā ||5||

2sa rājasi puruṣṭutaṃ eko vṛtrāṇi jighnase |
2indra jaitrā śravasya ca yantave ||6||



2vayam u tvām apūrvya sthūraṃ na kac cid bharanto 'vasyavaḥ |
2vāje citraṃ havāmahe ||1||

2upa tvā karmann ūtaye sa no yuvograś cakrāma yo dhṛṣat |
2tvām id dhy avitāraṃ vavṛmahe sakhāya indra sānasim ||2||

2yo na idamidaṃ purā pra vasya ānināya tam u va stuṣe |
2sakhāya indram ūtaye ||3||

2haryaśvaṃ satpatiṃ carṣaṇīsahaṃ sa hi ṣmā yo amandata |
2ā tu naḥ sa vayati gavyam aśvyaṃ stotṛbhyo maghavā śatam ||4||
2indrāya sāma gāyata viprāya bṛhate bṛhat |
2dharmakṛte vipaścite panasyave ||5||

2tvam indrābhibhūr asi tvaṃ sūryam arocayaḥ |
2viśvakarmā viśvadevo mahāṃ asi ||6||

2vibhrājaṃ jyotiṣā svar agacho rocanaṃ divaḥ |
2devās ta indra sakhyāya yemire ||7||

2tam v abhi pra gāyata puruhūtaṃ puruṣṭutam |
2indraṃ gīrbhis taviṣam ā vivāsata ||8||

2yasya dvibarhaso bṛhat saho dādhāra rodasī |
2girīṃr ajrāṃ apaḥ svar vṛṣatvanā ||9||
20,62.10a sa rājasi puruṣṭutaṃ eko vṛtrāṇi jighnase |
20,62.10c indra jaitra śravasya ca yantave ||10||


2imā nu kaṃ bhuvanā sīṣadhāmendraś ca viśve ca devāḥ |
2yajñaṃ ca nas tanvaṃ ca prajāṃ cādityair indraḥ saha cīkḷpāti ||1||

2ādityair indraḥ sagaṇo marudbhir asmākaṃ bhūtv avitā tanūnām |
2hatvāya devā asurān yad āyan devā devatvam abhirakṣamāṇāḥ ||2||

2pratyañcam arkam anayaṃ chacībhir ād it svadhām iṣirāṃ pary apaśyan |
2ayā vājaṃ devahitaṃ sanema madema śatahimāḥ suvīrāḥ ||3||

2ya eka id vidayate vasu martāya dāśuṣe |
2īśāno apratiṣkuta indro aṅga ||4||

2kadā martam arādhasaṃ padā kṣumpam iva sphurat |
2kadā naḥ śuśravad gira indro aṅga ||5||

2yaś cid dhi tvā bahubhya ā sutāvāṃ āvivāsati |
2ugraṃ tat patyate śava indro aṅga ||6||

2ya indra somapātamo madaḥ śaviṣṭha cetati |
2yenā haṃsi ny attriṇaṃ tam īmahe ||7||

2yenā daśagvam adhriguṃ vepayantaṃ svarṇaram |
2yenā samudram āvithā tam īmahe ||8||

2yena sindhuṃ mahīr apo rathāṃ iva pracodayaḥ |
2panthām ṛtasya yātave tam īmahe ||9||



2endra no gadhi priyaḥ satrājid agohyaḥ |
2girir na viśvatas pṛthuḥ patir divaḥ ||1||

2abhi hi satya somapā ubhe babhūtha rodasī |
2indrāsi sunvato vṛdhaḥ patir divaḥ ||2||

2tvaṃ hi śaśvatīnām indra dartā purām asi |
2hantā dasyor manor vṛdhaḥ patir divaḥ ||3||

2ed u madhvo madintaraṃ siñca vādhvaryo andhasaḥ |
2evā hi vīra stavate sadāvṛdhaḥ ||4||

2indra sthātar harīṇāṃ nakiṣ te pūrvyastutim |
2ud ānaṃśa śavasā na bhandanā ||5||

2taṃ vo vājānāṃ patim ahūmahi śravasyavaḥ |
2aprāyubhir yajñebhir vāvṛdhenyam ||6||



2eto nv indraṃ stavāma sakhāya stomyaṃ naram |
2kuṣṭīr yo viśvā abhy asty eka it ||1||

2agorudhāya gaviṣe dyukṣāya dasmyaṃ vacaḥ |
2ghṛtāt svādīyo madhunaś ca vocata ||2||

2yasyāmitāni vīryā na rādhaḥ paryetave |
2jyotir na viśvam abhy asti dakṣiṇā ||3||



2stuhīndraṃ vyaśvavad anūrmiṃ vājinaṃ yamam |
2aryo gayaṃ maṃhamānaṃ vi dāśuṣe ||1||

2evā nūnam upa stuhi vaiyaśva daśamaṃ navam |
2suvidvāṃsaṃ carkṛtyaṃ caraṇīnām ||2||

2vetthā hi nirṛtīnāṃ vajrahasta parivṛjam |
2aharahaḥ śundhyuḥ paripadām iva ||3||



2vanoti hi sunvan kṣayaṃ parīṇasaḥ sunvāno hi ṣmā yajaty ava dviṣo devānām ava dviṣaḥ |
2sunvāna it siṣāsati sahasrā vājy avṛtaḥ |
2sunvānāyendro dadāty ābhuvaṃ rayiṃ dadāty ābhuvam ||1||

2mo ṣu vo asmad abhi tāni pauṃsyā sanā bhūvan dyumnāni mota jāriṣur asmat purota jāriṣuḥ |
2yad vaś citraṃ yugeyuge navyaṃ ghoṣād amartyam |
2asmāsu tan maruto yac ca duṣṭaraṃ didhṛtā yac ca duṣṭaram ||2||

2agniṃ hotāram manye dāsvantaṃ vasuṃ sūnuṃ sahaso jātavedasaṃ vipraṃ na jātavedasam |
2ya ūrdhvayā svadhvaro devo devācyā kṛpā |
2ghṛtasya vibhrāṣṭim anu vaṣṭi śociṣājuhvānasya sarpiṣaḥ ||3||

2yajñaiḥ saṃmiślāḥ pṛṣatībhir ṛṣṭibhir yāmaṃ chubhrāso añjiṣu priyā uta |
2āsadyā barhir bharatasya sūnavaḥ potrād ā somaṃ pibatā divo naraḥ ||4||

2ā vakṣi devāṃ iha vipra yakṣi cośan hotar ni ṣadā yoniṣu triṣu |
2prati vīhi prasthitaṃ somyaṃ madhu pibāgnīdhrāt tava bhāgasya tṛsṇuhi ||5||

2eṣa sya te tanvo nṛmṇavardhanaḥ saha ojaḥ pradivi bāhvor hitaḥ |
2tubhyaṃ suto maghavan tubhyam ābhṛtas tvam asya brāhmaṇād ā tṛpat piba ||6||

2yam u pūrvam ahuve tam idaṃ huve sed u havyo dadir yo nāma patyate |
2adhvaryubhiḥ prasthitaṃ somyaṃ madhu potrāt somaṃ draviṇodaḥ piba ṛtubhiḥ ||7||



2surūpakṛtnum ūtaye sudughām iva goduhe |
2juhūmasi dyavidyavi ||1||

2upa naḥ savanā gahi somasya somapāḥ piba |
2godā id revato madaḥ ||2||

2athā te antamānāṃ vidyāma sumatīnām |
2mā no ati khya ā gahi ||3||

2parehi vigram astṛtam indraṃ pṛchā vipaścitam |
2yas te sakhibhya ā varam ||4||

2uta bruvantu no nido nir anyataś cid ārata |
2dadhānā indra id duvaḥ ||5||

2uta naḥ subhagāṃ arir voceyur dasma kṛṣṭayaḥ |
2syāmed indrasya śarmaṇi ||6||

2em āśum āśave bhara yajñaśriyaṃ nṛmādanam |
2patayan mandayatsakham ||7||

2asya pītvā śatakrato ghano vṛtrāṇām abhavaḥ |
2prāvo vājeṣu vājinam ||8||

2taṃ tvā vājeṣu vājinaṃ vājayāmaḥ śatakrato |
2dhanānām indra sātaye ||9||

20,68.10a yo rāyo 'vanir mahānt supāraḥ sunvataḥ sakhā |
20,68.10c tasmā indrāya gāyata ||10||

20,68.11a ā tv etā ni ṣīdatendram abhi pra gāyata |
20,68.11c sakhāya stomavāhasaḥ ||11||

20,68.12a purūtamaṃ purūṇām īśānaṃ vāryāṇām |
20,68.12c indraṃ some sacā sute ||12||


2sa ghā no yoga ā bhuvat sa rāye sa puraṃdhyām |
2gamad vājebhir ā sa naḥ ||1||

2yasya saṃsthe na vṛṇvate harī samatsu śatravaḥ |
2tasmā indrāya gāyata ||2||

2sutapāvne sutā ime śucayo yanti vītaye |
2somāso dadhyāśiraḥ ||3||

2tvaṃ sutasya pītaye sadyo vṛddho ajāyathāḥ |
2indra jyaiṣṭhyāya sukrato ||4||

2ā tvā viśantv āśavaḥ somāsa indra girvaṇaḥ |
2śaṃ te santu pracetase ||5||

2tvāṃ stomā avīvṛdhan tvām ukthā śatakrato |
2tvāṃ vardhantu no giraḥ ||6||

2akṣitotiḥ saned imaṃ vājam indraḥ sahasriṇam |
2yasmin viśvāni pauṃsyā ||7||

2mā no martā abhi druhan tanūnām indra girvaṇaḥ |
2īśāno yavayā vadham ||8||

2yuñjanti bradhnam aruṣam carantaṃ pari tasthuṣaḥ |
2rocante rocanā divi ||9||

20,69.10a yuñjanty asya kāmyā harī vipakṣasā rathe |
20,69.10c śoṇā dhṛṣṇū nṛvāhasā ||10||

20,69.11a ketuṃ kṛṇvann aketave peśo maryā apeśase |
20,69.11c sam uṣadbhir ajāyathāḥ ||11||

20,69.12a ād aha svadhām anu punar garbhatvam erire |
20,69.12c dadhānā nāma yajñiyam ||12||



2vīlu cid ārujatnubhir guhā cid indra vahnibhiḥ |
2avinda usriyā anu ||1||

2devayanto yathā matim achā vidadvasuṃ giraḥ |
2mahām anūṣata śrutam ||2||

2indreṇa saṃ hi dṛkṣase saṃjagmāno abibhyuṣā |
2mandū samānavarcasā ||3||

2anavadyair abhidyubhir makhaḥ sahasvad arcati |
2gaṇair indrasya kāmyaiḥ ||4||

2ataḥ parijmann ā gahi divo vā rocanād adhi |
2sam asminn ṛñjate giraḥ ||5||

2ito vā sātim īmahe divo vā pārthivād adhi |
2indraṃ maho vā rajasaḥ ||6||

2indram id gathino bṛhad indram arkebhir arkiṇaḥ |
2indraṃ vāṇīr anūṣata ||7||

2indra id dharyoḥ sacā saṃmiśla ā vacoyujā |
2indro vajrī hiraṇyayaḥ ||8||

2indro dīrghāya cakṣasa ā sūryaṃ rohayad divi |
2vi gobhir indram airayat ||9||

20,70.10a indra vājeṣu no 'va sahasrapradhaneṣu ca |
20,70.10c ugra ugrābhir ūtibhiḥ ||10||

20,70.11a indraṃ vayaṃ mahādhana indram arbhe havāmahe |
20,70.11c yujaṃ vṛtreṣu vajriṇam ||11||

20,70.12a sa no vṛṣann amuṃ caruṃ satrādāvann apā vṛdhi |
20,70.12c asmabhyam apratiṣkutaḥ ||12||

20,70.13a tuñjetuñje ya uttare stomā indrasya vajriṇaḥ |
20,70.13c na vindhe asya suṣṭutim ||13||

20,70.14a vṛṣā yūtheva vaṃsagaḥ kṛṣṭīr iyarty ojasā |
20,70.14c īśāno apratiṣkutaḥ ||14||

20,70.15a ya ekaś carṣaṇīnāṃ vasūnām irajyati |
20,70.15c indraḥ pañca kṣitīnām ||15||

20,70.16a indraṃ vo viśvatas pari havāmahe janebhyaḥ |
20,70.16c asmākam astu kevalaḥ ||16||

20,70.17a endra sānasiṃ rayiṃ sajitvānaṃ sadāsaham |
20,70.17c varṣiṣṭham ūtaye bhara ||17||

20,70.18a ni yena muṣṭihatyayā ni vṛtrā ruṇadhāmahai |
20,70.18c tvotāso ny arvatā ||18||

20,70.19a indra tvotāso ā vayaṃ vajraṃ ghanā dadīmahi |
20,70.19c jayema saṃ yudhi spṛdhaḥ ||19||

20,70.20a vayaṃ śūrebhir astṛbhir indra tvayā yujā vayam |
20,70.20c sāsahyāma pṛtanyataḥ ||20||



2mahāṃ indraḥ paraś ca nu mahitvam astu vajriṇe |
2dyaur na prathinā śavaḥ ||1||

2samohe vā ya āśata naras tokasya sanitau |
2viprāso vā dhiyāyavaḥ ||2||

2yaḥ kukṣiḥ somapātamaḥ samudra iva pinvate |
2urvīr āpo na kākudaḥ ||3||

2evā hy asya sūnṛtā virapśī gomatī mahī |
2pakvā śākhā na dāśuṣe ||4||

2evā hi te vibhūtaya ūtaya indra māvate |
2sadyaś cit santi dāśuṣe ||5||

2evā hy asya kāmyā stoma ukthaṃ ca śaṃsyā |
2indrāya somapītaye ||6||

2indrehi matsy andhaso viśvebhiḥ somaparvabhiḥ |
2mahāṃ abhiṣṭir ojasā ||7||

2em enaṃ sṛjatā sute mandim indrāya mandine |
2cakriṃ viśvāni cakraye ||8||

2matsvā suśipra mandibhi stomebhir viśvacarṣaṇe |
2sacaiṣu savaneṣv ā ||9||

20,71.10a asṛgram indra te giraḥ prati tvām ud ahāsata |
20,71.10c ajoṣā vṛṣabhaṃ patim ||10||

20,71.11a sam codaya citram arvāg rādha indra vareṇyam |
20,71.11c asad it te vibhu prabhu ||11||

20,71.12a asmānt su tatra codayendra rāye rabhasvataḥ |
20,71.12c tuvidyumna yaśasvataḥ ||12||

20,71.13a saṃ gomad indra vājavad asme pṛthu śravo bṛhat |
20,71.13c viśvāyur dhehy akṣitam ||13||

20,71.14a asme dhehi śravo bṛhad dyumnaṃ sahasrasātamam |
20,71.14c indra tā rathinīr iṣaḥ ||14||

20,71.15a vasor indram vasupatiṃ gīrbhir gṛṇanta ṛgmiyam |
20,71.15c homa gantāram ūtaye ||15||

20,71.16a sutesute nyokase bṛhad bṛhata ed ariḥ |
20,71.16c indrāya śūṣam arcati ||16||


2viśveṣu hi tvā savaneṣu tuñjate samānam ekaṃ vṛṣamaṇyavaḥ pṛthak svaḥ saniṣyavaḥ pṛthak |
2taṃ tvā nāvaṃ na parṣaṇiṃ śūṣasya dhuri dhīmahi |
2indraṃ na yajñaiś catayanta āyava stomebhir indram āyavaḥ ||1||

2vi tvā tatasre mithunā avasyavo vrajasya sātā gavyasya niḥsṛjaḥ sakṣanta indra niḥsṛjaḥ |
2yad gavyantā dvā janā svar yantā samūhasi |
2āviṣ karikrad vṛṣaṇaṃ sacābhuvaṃ vajram indra sacābhuvam ||2||

2uto no asyā uṣaso juṣeta hy arkasya bodhi haviṣo havīmabhiḥ svarṣātā havīmabhiḥ |
2yad indra hantave mṛgho vṛṣā vajriṃ ciketasi |
2ā me asya vedhaso navīyaso manma śrudhi navīyasaḥ ||3||



2tubhyed imā savanā śūra viśvā tubhyaṃ brahmāṇi vardhanā kṛṇomi |
2tvaṃ nṛbhir havyo viśvadhāsi ||1||

2nū cin nu te manyamānasya dasmod aśnuvanti mahimānam ugra |
2na vīryam indra te na rādhaḥ ||2||

2pra vo mahe mahivṛdhe bharadhvaṃ pracetase pra sumatiṃ kṛṇudhvam |
2viśaḥ pūrvīḥ pra carā carṣaṇiprāḥ ||3||

2yadā vajraṃ hiraṇyam id athā rathaṃ harī yamasya vahato vi sūribhiḥ |
2ā tiṣṭhati maghavā sanaśruta indro vājasya dīrghaśravasas patiḥ ||4||

2so cin nu vṛṣṭir yūthyā svā sacāṃ indraḥ śmaśrūṇi haritābhi pruṣṇute |
2ava veti sukṣayaṃ sute madhūd id dhūṇoti vāto yathā vanam ||5||

2yo vācā vivāco mṛdhravācaḥ purū sahasrāśivā jaghāna |
2tattad id asya pauṃsyaṃ gṛṇīmasi piteva yas taviṣīṃ vāvṛdhe śavaḥ ||6||



2yac cid dhi satya somapā anāśastā iva smasi |
2ā tū na indra śaṃsaya goṣv aśveṣu śubhriṣu sahasreṣu tuvīmagha ||1||

2śiprin vājānāṃ pate śacīvas tava daṃsanā |
2ā tū na indra śaṃsaya goṣv aśveṣu śubhriṣu sahasreṣu tuvīmagha ||2||

2ni ṣvāpayā mithūdṛśā sastām abudhyamāne |
2ā tū na indra śaṃsaya goṣv aśveṣu śubhriṣu sahasreṣu tuvīmagha ||3||

2sasantu tyā arātayo bodhantu śūra rātayaḥ |
2ā tū na indra śaṃsaya goṣv aśveṣu śubhriṣu sahasreṣu tuvīmagha ||4||

2sam indra gardabhaṃ mṛṇa nuvantaṃ papayāmuyā |
2ā tū na indra śaṃsaya goṣv aśveṣu śubhriṣu sahasreṣu tuvīmagha ||5||

2patāti kuṇḍṛṇācyā dūraṃ vāto vanād adhi |
2ā tū na indra śaṃsaya goṣv aśveṣu śubhriṣu sahasreṣu tuvīmagha ||6||

2sarvaṃ parikrośaṃ jahi jambhayā kṛkadāśvam |
2ā tū na indra śaṃsaya goṣv aśveṣu śubhriṣu sahasreṣu tuvīmagha ||7||



2vi tvā tatasre mithunā avasyavo vrajasya sātā gavyasya niḥsṛjaḥ sakṣanta indra niḥsṛjaḥ |
2yad gavyanta dvā janā svar yantā samūhasi |
2āviṣ karikrad vṛṣaṇaṃ sacābhuvaṃ vajram indra sacābhuvam ||1||

2viduṣ ṭe asya vīryasya pūravaḥ puro yad indra śāradīr avātiraḥ sāsahāno avātiraḥ |
2śāsas tam indra martyam ayajuṃ śavasas pate |
2mahīm amuṣṇāḥ pṛthivīm imā apo mandasāna imā apaḥ ||2||

2ād it te asya vīryasya carkiran madeṣu vṛṣann uśijo yad āvitha sakhīyato yad āvitha |
2cakartha kāram ebhyaḥ pṛtanāsu pravantave |
2te anyāmanyāṃ nadyaṃ saniṣṇata śravasyantaḥ saniṣṇata ||3||



2vane na vā yo ny adhāyi cākraṃ chucir vāṃ stomo bhuraṇāv ajīgaḥ |
2yasyed indraḥ purudineṣu hotā nṛṇāṃ narvo nṛtamaḥ kṣapāvān ||1||

2pra te asyā uṣasaḥ prāparasyā nṛtau syāma nṛtam asya nṛṇām |
2anu triśokaḥ śatam āvahan nṝn kutsena ratho yo asat sasavān ||2||

2kas te mada indra rantyo bhūd duro giro abhy ugro vi dhāva |
2kad vāho arvāg upa mā manīṣā ā tvā śakyām upamam rādho annaiḥ ||3||

2kad u dyumnam indra tvāvato nṝn kayā dhiyā karase kan na āgan |
2mitro na satya urugāya bhṛtyā anne samasya yad asan manīṣāḥ ||4||

2preraya sūro arthaṃ na pāraṃ ye asya kāmaṃ janidhā iva gman |
2giraś ca ye te tuvijāta pūrvīr nara indra pratiśikṣanty annaiḥ ||5||

2mātre nu te sumite indra pūrvī dyaur majmanā pṛthivī kāvyena |
2varāya te ghṛtavantaḥ sutāsaḥ svādnan bhavantu pītaye madhūni ||6||

2ā madhvo asmā asicann amatram indrāya pūrṇaṃ sa hi satyarādhāḥ |
2sa vāvṛdhe varimann ā pṛthivyā abhi kratvā naryaḥ pauṃsyaiś ca ||7||

2vy ānaḷ indraḥ pṛtanāḥ svojā āsmai yatante sakhyāya pūrvīḥ |
2ā smā rathaṃ na pṛtanāsu tiṣṭha yaṃ bhadrayā sumatyā codayāse ||8||



2ā satyo yātu maghavāṃ ṛjīṣī dravantv asya haraya upa naḥ |
2tasmā id andhaḥ suṣumā sudakṣam ihābhipitvaṃ karate gṛṇānaḥ ||1||

2ava sya śūrādhvano nānte 'smin no adya savane mandadhyai |
2śaṃsāty uktham uśaneva vedhāś cikituṣe asuryāya manma ||2||

2kavir na niṇyaṃ vidathāni sādhan vṛṣā yat sekaṃ vipipāno arcāt |
2diva itthā jījanat sapta kārūn ahnā cic cakrur vayunā gṛṇantaḥ ||3||

2svar yad vedi sudṛśīkam arkair mahi jyotī rurucur yad dha vastoḥ |
2andhā tamāṃsi dudhitā vicakṣe nṛbhyaś cakāra nṛtamo abhiṣṭau ||4||

2vavakṣa indro amitam ṛjiṣy ubhe ā paprau rodasī mahitvā |
2ataś cid asya mahimā vi recy abhi yo viśvā bhuvanā babhūva ||5||

2viśvāni śakro naryāṇi vidvān apo rireca sakhibhir nikāmaiḥ |
2aśmānaṃ cid ye bibhidur vacobhir vrajam gomantam uśijo vi vavruḥ ||6||

2apo vṛtraṃ vavrivāṃsaṃ parāhan prāvat te vajraṃ pṛthivī sacetāḥ |
2prārṇāṃsi samudriyāṇy ainoḥ patir bhavaṃ chavasā śūra dhṛṣṇo ||7||

2apo yad adriṃ puruhūta dardar āvir bhuvat saramā pūrvyaṃ te |
2sa no netā vājam ā darṣi bhūriṃ gotrā rujann aṅgirobhir gṛṇānaḥ ||8||



2tad vo gāya sute sacā puruhūtāya satvane |
2śaṃ yad gave na śākine ||1||

2na ghā vasur ni yamate dānaṃ vājasya gomataḥ |
2yat sīm upa śravad giraḥ ||2||

2kuvitsasya pra hi vrajaṃ gomantaṃ dasyuhā gamat |
2śacībhir apa no varat ||3||



2indra kratuṃ na ā bhara pitā putrebhyo yathā |
2śikṣā ṇo asmin puruhūta yāmani jīvā jyotir aśīmahi ||1||

2mā no ajñātā vṛjanā durādhyo māśivāso ava kramuḥ |
2tvayā vayaṃ pravataḥ śaśvatīr apo 'ti śūra tarāmasi ||2||



2indra jyeṣṭhaṃ na ā bharaṃ ojiṣṭhaṃ papuri śravaḥ |
2yeneme citra vajrahasta rodasī obhe suśipra prāḥ ||1||

2tvām ugram avase carṣaṇīsahaṃ rājan deveṣu hūmahe |
2viśvā su no vithurā pibdanā vaso 'mitrān suṣahān kṛdhi ||2||



2yad dyāva indra te śataṃ śataṃ bhūmir uta syuḥ |
2na tvā vajrint sahasraṃ sūryā anu na jātam aṣṭa rodasī ||1||

2ā paprātha mahinā kṛṣṇyā vṛṣan viśvā śaviṣṭha śavasā |
2asmāṃ ava maghavan gomati vraje vajrim citrābhir ūtibhiḥ ||2||



2yad indra yāvatas tvam etāvad aham īśīya |
2stotāram id didhiṣeya radāvaso na pāpatvāya rāsīya ||1||

2śikṣeyam in mahayate divedive rāya ā kuhacidvide |
2nahi tvad anyan maghavan na āpyaṃ vasyo asti pitā cana ||2||



2indra tridhātu śaraṇaṃ trivarūthaṃ svastimat |
2chardir yacha maghavadbhyaś ca mahyaṃ ca yāvayā didyum ebhyaḥ ||1||

2ye gavyatā manasā śatrum ādabhur abhipraghnanti dhṛṣṇuyā |
2agha smā no maghavann indra girvaṇas tanūpā antamo bhava ||2||



2indrā yāhi citrabhāno sutā ime tvāyavaḥ |
2aṇvībhis tanā pūtāsaḥ ||1||

2indrā yāhi dhiyeṣito viprajutaḥ sutāvataḥ |
2upa brahmāṇi vāghataḥ ||2||

2indrā yāhi tūtujāna upa brahmāṇi harivaḥ |
2sute dadhiṣva naś canaḥ ||3||



2mā cid anyad vi śaṃsata sakhāyo mā riṣaṇyata |
2indram it stotā vṛṣaṇaṃ sacā sute muhur ukthā ca śaṃsata ||1||
2avakrakṣiṇaṃ vṛṣabhaṃ yathājuram gāṃ na carṣaṇīsaham |
2vidveṣaṇaṃ saṃvananobhayaṃkaraṃ maṃhiṣṭham ubhayāvinam ||2||

2yac cid dhi tvā janā ime nānā havanta ūtaye |
2asmākaṃ brahmedam indra bhūtu te 'hā viśvā ca vardhanam ||3||

2vi tartūryante maghavan vipaścito 'ryo vipo janānām |
2upa kramasva pururūpam ā bhara vājaṃ nediṣṭham ūtaye ||4||



2brahmaṇā te brahmayujā yunajmi harī sakhāyā sadhamāda āśū |
2sthiraṃ rathaṃ sukham indrādhitiṣṭhan prajānan vidvāṃ upa yāhi somam ||1||



2adhvaryavo 'ruṇaṃ dugdham aṃśuṃ juhotana vṛṣabhāya kṣitīnām |
2gaurād vedīyāṃ avapānam indro viśvāhed yāti sutasomam ichan ||1||

2yad dadhiṣe pradivi cārv annaṃ divedive pītim id asya vakṣi |
2uta hṛdota manasā juṣāṇa uśann indra prasthitān pāhi somān ||2||

2jajñānaḥ somaṃ sahase papātha pra te mātā mahimānam uvāca |
2endra paprāthorv antarikṣaṃ yudhā devebhyo varivaś cakartha ||3||

2yad yodhayā mahato manyamānān sākṣāma tān bāhubhiḥ śāśadānān |
2yad vā nṛbhir vṛta indrābhiyudhyās taṃ tvayājiṃ sauśravasaṃ jayema ||4||

2prendrasya vocaṃ prathamā kṛtāni pra nūtanā maghavā yā cakāra |
2yaded adevīr asahiṣṭa māyā athābhavat kevalaḥ somo asya ||5||

2tavedaṃ viśvam abhitaḥ paśavyaṃ yat paśyasi cakṣasā sūryasya |
2gavām asi gopatir eka indra bhakṣīmahi te prayatasya vasvaḥ ||6||

2bṛhaspate yuvam indraś ca vasvo divyasyeśāthe uta pārthivasya |
2dhattaṃ rayiṃ stuvate kīraye cid yūyaṃ pāta svastibhiḥ sadā naḥ ||7||



2yas tastambha sahasā vi jmo antān bṛhaspatis triṣadhastho raveṇa |
2taṃ pratnāsa ṛṣayo dīdhyānāḥ puro viprā dadhire mandrajihvam ||1||

2dhunetayaḥ supraketaṃ madanto bṛhaspate abhi ye nas tatasre |
2pṛṣantaṃ sṛpram adabdham ūrvaṃ bṛhaspate rakṣatād asya yonim ||2||

2bṛhaspate yā paramā parāvad ata ā te ṛtaspṛśo ni ṣeduḥ |
2tubhyaṃ khātā avatā adridugdhā madhva ścotanty abhito virapśam ||3||

2bṛhaspatiḥ prathamaṃ jāyamāno maho jyotiṣaḥ parame vyoman |
2saptāsyas tuvijāto raveṇa vi saptaraśmir adhamat tamāṃsi ||4||

2sa suṣṭubhā sa ṛkvatā gaṇena valaṃ ruroja phaligaṃ ravena |
2bṛhaspatir usriyā havyasūdaḥ kanikradad vāvaśatīr ud ājat ||5||

2evā pitre viśvadevāya vṛṣṇe yajñair vidhema namasā havirbhiḥ |
2bṛhaspate suprajā vīravanto vayaṃ syāma patayo rayīṇām ||6||


2asteva su prataraṃ lāyam asyan bhūṣann iva pra bharā stomam asmai |
2vācā viprās tarata vācam aryo ni rāmaya jaritaḥ soma indram ||1||

2dohena gām upa śikṣā sakhāyaṃ pra bodhaya jaritar jāram indram |
2kośaṃ na pūrṇaṃ vasunā nyṛṣṭam ā cyāvaya maghadeyāya śūram ||2||

2kim aṅga tvā maghavan bhojam āhuḥ śiśīhi mā śiśayaṃ tvā śṛṇomi |
2apnasvatī mama dhīr astu śakra vasuvidaṃ bhagam indrā bharā naḥ ||3||

2tvāṃ janā mamasatyeṣv indra saṃtasthānā vi hvayante samīke |
2atrā yujaṃ kṛṇute yo haviṣmān nāsunvatā sakhyaṃ vaṣṭi śūraḥ ||4||

2dhanaṃ na spandraṃ bahulaṃ yo asmai tīvrānt somāṃ āsunoti prayasvān |
2tasmai śatrūnt sutukān prātar ahno ni svaṣṭrān yuvati hanti vṛtram ||5||

2yasmin vayaṃ dadhimā śaṃsam indre yaḥ śiśrāya maghavā kāmam asme |
2ārāc cit san bhayatām asya śatrur ny asmai dyumnā janyā namantām ||6||

2ārāc chatrum apa bādhasva dūram ugro yaḥ śambaḥ puruhūta tena |
2asme dhehi yavamad gomad indra kṛdhī dhiyaṃ jaritre vājaratnām ||7||

2pra yam antar vṛṣasavāso ajman tīvrāḥ somā bahulāntāsa indram |
2nāha dāmānaṃ maghavā ni yaṃsan ni sunvate vahati bhūri vāmam ||8||

2uta prahām atidīvā jayati kṛtam iva śvaghnī vi cinoti kāle |
2yo devakāmo na dhanaṃ ruṇaddhi sam it taṃ rāyaḥ sṛjati svadhābhiḥ ||9||

20,89.10a gobhiṣ ṭaremāmatiṃ durevāṃ yavena vā kṣudhaṃ puruhūta viśve |
20,89.10c vayaṃ rājasu prathamā dhanāny ariṣṭāso vṛjanībhir jayema ||10||

20,89.11a bṛhaspatir naḥ pari pātu paścād utottarasmād adharād aghayoḥ |
20,89.11c indraḥ purastād uta madhyato naḥ sakhā sakhibhyo varīyaḥ kṛṇotu ||11||



2yo adribhit prathamajā ṛtāvā bṛhaspatir āṅgiraso haviṣmān |
2dvibarhajmā prāgharmasat pitā na ā rodasī vṛṣabho roravīti ||1||

2janāya cid ya īvate u lokaṃ bṛhaspatir devahūtau cakāra |
2ghnan vṛtrāṇi vi puro dardarīti jayaṃ chatrūṃr amitrān pṛtsu sāhan ||2||

2bṛhaspatiḥ sam ajayad vasūni maho vrajān gomate deva eṣaḥ |
2apaḥ siṣāsant svar apratīto bṛhaspatir hanty amitram arkaiḥ ||3||



2imāṃ dhiyaṃ saptaśīrṣṇīṃ pitā na ṛtaprajātāṃ bṛhatīm avindat |
2turīyaṃ svij janayad viśvajanyo 'yāsya uktham indrāya śaṃsan ||1||

2ṛtaṃ śaṃsanta ṛju dīdhyānā divas putrāso asurasya vīrāḥ |
2vipraṃ padam aṅgiraso dadhānā yajñasya dhāma prathamaṃ mananta ||2||

2haṃsair iva sakhibhir vāvadadbhir aśmanmayāni nahanā vyasyan |
2bṛhaspatir abhikanikradad gā uta prāstaud uc ca vidvāṃ agāyat ||3||

2avo dvābhyāṃ para ekayā gā guhā tiṣṭhantīr anṛtasya setau |
2bṛhaspatis tamasi jyotir ichan ud usrā ākar vi hi tisra āvaḥ ||4||

2vibhidyā puraṃ śayathem apācīṃ nis trīṇi sākam udadher akṛntat |
2bṛhaspatir uṣasaṃ sūryaṃ gām arkaṃ viveda stanayann iva dyauḥ ||5||

2indro valaṃ rakṣitāraṃ dughānāṃ kareṇeva vi cakartā raveṇa |
2svedāñjibhir āśiram ichamāno 'rodayat paṇim ā gā amuṣṇāt ||6||

2sa īṃ satyebhiḥ sakhibhiḥ śucadbhir godhāyasaṃ vi dhanasair adardaḥ |
2brahmaṇas patir vṛṣabhir varāhair gharmasvedebhir draviṇaṃ vy ānaṭ ||7||

2te satyena manasā gopatiṃ gā iyānāsa iṣaṇayanta dhībhiḥ |
2bṛhaspatir mithoavadyapebhir ud usriyā asṛjata svayugbhiḥ ||8||

2taṃ vardhayanto matibhiḥ śivābhiḥ siṃham iva nānadataṃ sadhasthe |
2bṛhaspatiṃ vṛṣaṇaṃ śūrasātau bharebhare anu madema jiṣṇum ||9||

20,91.10a yadā vājam asanad viśvarūpam ā dyām arukṣad uttarāṇi sadma |
20,91.10c bṛhaspatiṃ vṛṣaṇaṃ vardhayanto nānā santo bibhrato jyotir āsā ||10||

20,91.11a satyam āśiṣaṃ kṛṇutā vayodhai kīriṃ cid dhy avatha svebhir evaiḥ |
20,91.11c paścā mṛdho apa bhavantu viśvās tad rodasī śṛṇutaṃ viśvaminve ||11||

20,91.12a indro mahnā mahato arṇavasya vi mūrdhānam abhinad arbudasya |
20,91.12c ahann ahim ariṇāt sapta sindhūn devair dyāvāpṛthivī prāvataṃ naḥ ||12||



2abhi pra gopatiṃ girendram arca yathā vide |
2sūtuṃ satyasya satpatim ||1||

2ā harayaḥ sasṛjrire 'ruṣīr adhi barhiṣi |
2yatrābhi saṃnavāmahe ||2||

2indrāya gāva āśiraṃ duduhre vajriṇe madhu |
2yat sīm upahvare vidat ||3||

2ud yad bradhnasya viṣṭapaṃ gṛham indraś ca ganvahi |
2madhvaḥ pītvā sacevahi triḥ sapta sakhyuḥ pade ||4||

2arcata prārcata priyamedhāso arcata |
2arcantu putrakā uta puraṃ na dhṛṣṇv arcata ||5||

2ava svarāti gargaro godhā pari saniṣvaṇat |
2piṅgā pari caniṣkadad indrāya brahmodyatam ||6||

2ā yat patanty enyaḥ sudughā anapasphuraḥ |
2apasphuraṃ gṛbhāyata somam indrāya pātave ||7||

2apād indro apād agnir viśve devā amatsata |
2varuṇa id iha kṣayat tam āpo abhy anūṣata vatsaṃ saṃśiśvarīr iva ||8||

2sudevo asi varuṇa yasya te sapta sindhavaḥ |
2anukṣaranti kākudaṃ sūryaṃ suṣirām iva ||9||

20,92.10a yo vyatīṃr aphāṇayat suyuktāṃ upa dāśuṣe |
20,92.10c takvo netā tad id vapur upamā yo amucyata ||10||

20,92.11a atīd u śakra ohata indro viśvā ati dviṣaḥ |
20,92.11c bhinat kanīna odanaṃ pacyamānaṃ paro girā ||11||

20,92.12a arbhako na kumārako 'dhi tiṣṭhann avaṃ ratham |
20,92.12c sa pakṣan mahiṣaṃ mṛgaṃ pitre mātre vibhukratum ||12||

20,92.13a ā tū suśipra daṃpate rathaṃ tiṣṭhā hiraṇyayam |
20,92.13c adha dyukṣaṃ sacevahi sahasrapādam aruṣaṃ svastigām anehasam ||13||

20,92.14a tam ghem itthā namasvina upa svarājam āsate |
20,92.14c arthaṃ cid asya sudhitaṃ yad etave āvartayanti dāvane ||14||

20,92.15a anu pratnasyaukasaḥ priyamedhāsa eṣām |
20,92.15c pūrvām anu prayatiṃ vṛktabarhiṣo hitaprayasa āśata ||15||

20,92.16a yo rājā carṣaṇīnāṃ yātā rathebhir adhriguḥ |
20,92.16c viśvāsāṃ tarutā pṛtanānāṃ jyeṣṭho yo vṛtrahā gṛṇe ||16||

20,92.17a indraṃ taṃ śumbha puruhanmann avase yasya dvitā vidhartari |
20,92.17c hastāya vajraḥ prati dhāyi darśato maho dive na sūryaḥ ||17||

20,92.18a nakiṣ ṭaṃ karmaṇā naśad yaś cakāra sadāvṛdham |
20,92.18c indraṃ na yajñair viśvagūrtam ṛbhvasam adhṛṣṭaṃ dhṛṣṇvojasam ||18||

20,92.19a aṣālham ugraṃ pṛtanāsu sāsahiṃ yasmin mahīr urujrayaḥ |
20,92.19c saṃ dhenavo jāyamāne anonavur dyāvaḥ kṣāmo anonavuḥ ||19||

20,92.20a yad dyāva indra te śataṃ śataṃ bhūmīr uta syuḥ |
20,92.20c na tvā vajrint sahasraṃ sūryā anu na jātam aṣṭa rodasī ||20||

20,92.21a ā paprātha mahinā vṛṣṇyā vṛṣan viśvā śaviṣṭha śavasā |
20,92.21c asmāṃ ava maghavan gomati vraje vajriṃ citrābhir ūtibhiḥ ||21||


2ut tvā mandantu stomāḥ kṛṇuṣva rādho adrivaḥ |
2ava brahmadviṣo jahi ||1||

2padā paṇīṃr arādhaso ni bādhasva mahāṃ asi |
2nahi tvā kaś cana prati ||2||

2tvam īśiṣe sutānām indra tvam asutānām |
2tvaṃ rājā janānām ||3||

2īṅkhayantīr apasyuva indraṃ jātam upāsate |
2bhejānāsaḥ suvīryam ||4||

2tvam indra balād adhi sahaso jāta ojasaḥ |
2tvaṃ vṛṣan vṛṣed asi ||5||

2tvam indrāsi vṛtrahā vy antarikṣam atiraḥ |
2ud dyām astabhnā ojasā ||6||

2tvam indra sajoṣasam arkaṃ bibharṣi bāhvoḥ |
2vajraṃ śiśāna ojasā ||7||

2tvam indrābhibhur asi viśvā jātāny ojasā |
2sa viśvā bhuva ābhavaḥ ||8||



2ā yātv indraḥ svapatir madāya yo dharmaṇā tūtujānas tuviṣmān |
2pratvakṣāṇo ati viśvā sahāṃsy apāreṇa mahatā vṛṣṇyena ||1||

2suṣṭhāmā rathaḥ suyamā harī te mimyakṣa vajro nṛpate gabhastau |
2śībhaṃ rājan supathā yāhy arvāṅ vardhāma te papuso vṛṣṇyāni ||2||

2endravāho nṛpatiṃ vajrabāhum ugram ugrāsas taviṣāsa enam |
2pratvakṣasaṃ vṛṣabhaṃ satyaśuṣmam em asmatrā sadhamādo vahantu ||3||

2evā patiṃ droṇasācaṃ sacetasam ūrja skambhaṃ dharuṇa ā vṛṣāyase |
2ojaḥ kṛṣva saṃ gṛbhāya tve apy aso yathā kenipānām ino vṛdhe ||4||

2gamann asme vasūny ā hi śaṃsiṣaṃ svāśiṣaṃ bharam ā yāhi sominaḥ |
2tvam īśiṣe sāsminn ā satsi barhiṣy anādhṛṣyā tava pātrāṇi dharmaṇā ||5||

2pṛthak prāyan prathamā devahūtayo 'kṛṇvata śravasyāni duṣṭarā |
2na ye śekur yajñiyāṃ nāvam āruham irmaiva te ny aviśanta kepayaḥ ||6||

2evaivāpāg apare santu dūdhyo 'śvā yeṣāṃ duryuga āyuyujre |
2itthā ye prāg upare santi dāvane purūṇi yatra vayunāni bhojanā ||7||
2girīṃr ajrān rejamānāṃ adhārayad dyauḥ krandad antarikṣāṇi kopayat |
2samīcīne dhiṣaṇe vi ṣkabhāyati vṛṣṇaḥ pītvā mada ukthāni śaṃsati ||8||

2imaṃ bibharmi sukṛtaṃ te aṅkuśaṃ yenārujāsi maghavaṃ chaphārujaḥ |
2asmint su te savane astv oktyaṃ suta iṣṭau maghavan bodhy ābhagaḥ ||9||

20,94.10a gobhiṣ ṭaremāmatiṃ durevāṃ yavena kṣudhaṃ puruhūta viśvām |
20,94.10c vayaṃ rājabhiḥ prathamā dhanāny asmākena vṛjanenā jayema ||10||

20,94.11a bṛhaspatir naḥ pari pātu paścād utottarasmād adharād aghayoḥ |
20,94.11c indraḥ purastād uta madhyato naḥ sakhā sakhibhyo varivaḥ kṛṇotu ||11||


2trikadrukeṣu mahiṣo yavāśiraṃ tuviśuṣmas tṛpat somam apibad viṣṇunā sutaṃ yathāvaśat |
2sa īṃ mamāda mahi karma kartave mahām uruṃ sainaṃ saścad devo devaṃ satyam indraṃ satya induḥ ||1||

2pro ṣv asmai puroratham indrāya śūṣam arcata |
2abhīke cid u lokakṛt saṃge samatsu vṛtrahāsmākaṃ bodhi coditā nabhantām anyakeṣāṃ jyākā adhi dhanvasu ||2||

2tvaṃ sindhūṃr avāsṛjo 'dharāco ahann ahim |
2aśatrur indra jajñiṣe viśvaṃ puṣyasi vāryaṃ taṃ tvā pari ṣvajāmahe nabhantām anyakeṣāṃ jyākā adhi dhanvasu ||3||

2vi ṣu viśvā arātayo 'ryo naśanta no dhiyaḥ |
2astāsi śatrave vadhaṃ yo na indra jighāṃsati yā te rātir dadir vasu |
2nabhantām anyakeṣāṃ jyakā adhi dhanvasu ||4||



2tīvrasyābhivayaso asya pāhi sarvarathā vi harī iha muñca |
2indra mā tvā yajamānāso anye ni rīraman tubhyam ime sutāsaḥ ||1||

2tubhyaṃ sutās tubhyam u sotvāsas tvāṃ giraḥ śvātryā ā hvayanti |
2indredam adya savanaṃ juṣāṇo viśvasya vidvāṃ iha pāhi somam ||2||

2ya uśatā manasā somam asmai sarvahṛdā devakāmaḥ sunoti |
2na gā indras tasya parā dadāti praśastam ic cārum asmai kṛṇoti ||3||
2anuspaṣṭo bhavaty eṣo asya yo asmai revān na sunoti somam |
2nir aratnau maghavā taṃ dadhāti brahmadviṣo hanty anānudiṣṭaḥ ||4||

2aśvāyanto gavyanto vājayanto havāmahe tvopagantavā u |
2ābhūṣantas te sumatau navāyāṃ vayam indra tvā śunaṃ huvema ||5||

2muñcāmi tvā haviṣā jīvanāya kam ajñātayakṣmād uta rājayakṣmāt |
2grāhir jagrāha yady etad tasyā indrāgnī pra mumuktam enam ||6||

2yadi kṣitāyur yadi vā pareto yadi mṛtyor antikaṃ nīta eva |
2tam ā harāmi nirṛter upasthād aspārśam enaṃ śataśāradāya ||7||

2sahasrākṣeṇa śatavīryeṇa śatāyuṣā haviṣāhārṣam enam |
2indro yathainaṃ śarado nayāty ati viśvasya duritasya pāram ||8||

2śataṃ jīva śarado vardhamānaḥ śataṃ hemantān chatam u vasantān |
2śataṃ ta indro agniḥ savitā bṛhaspatiḥ śatāyuṣā haviṣāhārṣam enam ||9||

20,96.10a āhārṣam avidaṃ tvā punar āgāḥ punarṇavaḥ |
20,96.10c sarvāṅga sarvaṃ te cakṣuḥ sarvam āyuś ca te 'vidam ||10||
20,96.11a brahmaṇāgniḥ samvidāno rakṣohā bādhatām itaḥ |
20,96.11c amīvā yas te garbhaṃ durṇāmā yonim āśaye ||11||

20,96.12a yas te garbham amīvā durṇāmā yonim āśaye |
20,96.12c agniṣ ṭaṃ brahmaṇā saha niṣ kravyādam anīnaśat ||12||

20,96.13a yas te hanti patayantaṃ niṣatsnuṃ yaḥ sarīsṛpam |
20,96.13c jātaṃ yas te jighāṃsati tam ito nāśayāmasi ||13||

20,96.14a yas ta ūrū viharaty antarā dampatī śaye |
20,96.14c yoniṃ yo antar ārelhi tam ito nāśayāmasi ||14||

20,96.15a yas tvā bhrātā patir bhūtvā jāro bhūtvā nipadyate |
20,96.15c prajāṃ yas te jighāṃsati tam ito nāśayāmasi ||15||

20,96.16a yas tvā svapnena tamasā mohayitvā nipadyate |
20,96.16c prajāṃ yas te jighāṃsati tam ito nāśayāmasi ||16||

20,96.17a akṣībhyāṃ te nāsikābhyāṃ karṇābhyāṃ chubukād adhi |
20,96.17c yakṣmaṃ śīrṣaṇyaṃ mastiṣkāj jihvāyā vi vṛhāmi te ||17||

20,96.18a grīvābhyas ta uṣṇihābhyaḥ kīkasābhyo anūkyāt |
20,96.18c yakṣmaṃ doṣaṇyam aṃsābhyāṃ bāhubhyāṃ vi vṛhāmi te ||18||

20,96.19a hṛdayāt te pari klomno halīkṣṇāt pārśvābhyām |
20,96.19c yakṣmaṃ matasnābhyāṃ plīhno yaknas te vi vṛhāmasi ||19||

20,96.20a āntrebhyas te gudābhyo vaniṣṭhor udarād adhi |
20,96.20c yakṣmaṃ kukṣibhyāṃ plāśer nābhyā vi vṛhāmi te ||20||

20,96.21a ūrubhyāṃ te aṣṭhīvadbhyāṃ pārṣṇibhyāṃ prapadābhyām |
20,96.21c yakṣmaṃ bhasadyaṃ śroṇibhyāṃ bhāsadaṃ bhāṃsaso vi vṛhāmi te ||21||

20,96.22[-]a mehanād vanaṃkaraṇāl lomabhyas te nakhebhyaḥ |
20,96.22[-]c yakṣmaṃ sarvasmād ātmanas tam idaṃ vi vṛhāmi te ||22||

20,96.[-]22a asthibhyas te majjabhyaḥ snāvabhyo dhamanibhyaḥ |
20,96.[-]22b yakṣmaṃ pāṇibhyām aṅgulibhyo nakhebhyo vi vṛhāmi te ||22||

20,96.23a aṅgeaṅge lomnilomni yas te parvaṇiparvaṇi |
20,96.23c yakṣaṃ tvacasyaṃ te vayaṃ kaśyapasya vībarheṇa viṣvañcaṃ vi vṛhāmasi ||23||

20,96.24a apehi manasas pate 'pa kāma paraś cara |
20,96.24c paro nirṛtyā ā cakṣva bahudhā jīvato manaḥ ||24||



2vayam enam idā hyopīpemeha vajriṇam |
2tasmā u adya samanā sutaṃ bharā nūnaṃ bhūṣata śrute ||1||

2vṛkaś cid asya vāraṇa urāmathir ā vayuneṣu bhūṣati |
2semaṃ naḥ stomaṃ jujuṣāṇa ā gahīndra pra citrayā dhiyā ||2||

2kad u nv asyākṛtam indrasyāsti pauṃsyam |
2keno nu kaṃ śromatena na śuśruve januṣaḥ pari vṛtrahā ||3||



2tvām id dhi havāmahe sātā vājasya kāravaḥ |
2tvāṃ vṛtreṣv indra satpatiṃ naras tvāṃ kāṣṭhāsv arvataḥ ||1||

2sa tvaṃ naś citra vajrahasta dhṛṣṇuyā maha stavāno adrivaḥ |
2gām aśvaṃ rathyam indra saṃ kira satrā vājaṃ na jigyuṣe ||2||



2abhi tvā pūrvapītaya indra stomebhir āyavaḥ |
2samīcīnāsa ṛbhavaḥ sam asvaran rudrā gṛṇanta pūrvyam ||1||

2asyed indro vāvṛdhe vṛṣṇyaṃ śavo made sutasya viṣṇavi |
2adyā tam asya mahimānam āyavo 'nu ṣṭuvanti pūrvathā ||2||



adhā hīndra girvaṇa upa tvā kāmān mahaḥ sasṛjmahe |
udeva yanta udabhiḥ ||1||

vār ṇa tvā yavyābhir vardhanti śūra brahmāṇi |
vāvṛdhvāṃsaṃ cid adrivo divedive ||2||

yuñjanti harī iṣirasya gāthayorau ratha uruyuge |
indravāhā vacoyujā ||3||


agniṃ dūtaṃ vṛṇīmahe hotāraṃ viśvavedasam |
asya yajñasya sukratum ||1||

agnimagniṃ havīmabhiḥ sadā havanta viśpatim |
havyavāhaṃ purupriyam ||2||

agne devāṃ ihā vaha jajñāno vṛktabarhiṣe |
asi hotā na īḍyaḥ ||3||



īlenyo namasyas tiras tamāṃsi darśataḥ |
sam agnir idhyate vṛṣā ||1||

vṛṣo agniḥ sam idhyate 'śvo na devavāhanaḥ |
taṃ haviṣmantaḥ īlate ||2||

vṛṣaṇaṃ tvā vayaṃ vṛṣan vṛṣaṇaḥ sam idhīmahi |
agne dīdyataṃ bṛhat ||3||



agnim īliṣvāvase gāthābhiḥ śīraśociṣam |
agniṃ rāye purumīlha śrutaṃ naro 'gniṃ sudītaye chardiḥ ||1||

agna ā yāhy agnibhir hotāraṃ tvā vṛṇīmahe |
ā tvām anaktu prayatā haviṣmatī yajiṣṭhaṃ barhir āsade ||2||

acha hi tvā sahasaḥ sūno aṅgiraḥ srucaś caranty adhvare |
ūrjo napātaṃ ghṛtakeśam īmahe 'gniṃ yajñeṣu pūrvyam ||3||



imā u tvā purūvaso giro vardhantu yā mama |
pāvakavarṇāḥ śucayo vipaścito 'bhi stomair anūṣata ||1||

ayaṃ sahasram ṛṣibhiḥ sahaskṛtaḥ samudra iva paprathe |
satyaḥ so asya mahimā gṛne śavo yajñeṣu viprarājye ||2||

ā no viśvāsu havya indraḥ samatsu bhūṣatu |
upa brahmāṇi savanāni vṛtrahā paramajyā ṛcīṣamaḥ ||3||

tvaṃ dātā prathamo rāghasām asy asi satya īśānakṛt |
tuvidyumnasya yujyā vṛṇīmahe putrasya śavaso mahaḥ ||4||



tvam indra pratūrtiṣv abhi viśvā asi spṛdhaḥ |
aśastihā janitā viśvatūr asi tvaṃ tūrya taruṣyataḥ ||1||

anu te śuṣmaṃ turayantam īyatuḥ kṣoṇī śiśuṃ na mātarā |
viśvās te spṛdhaḥ śnathayanta manyave vṛtraṃ yad indra tūrvasi ||2||

ita ūtī vo ajaraṃ prahetāram aprahitam |
āśuṃ jetāraṃ hetāraṃ rathītamam atūrtaṃ tugryāvṛdham ||3||

yo rājā carṣaṇīnāṃ yātā rathebhir adhriguḥ |
viśvāsāṃ tarutā pṛtanānāṃ jyeṣṭho yo vṛtrahā gṛṇe ||4||

indraṃ taṃ śumbha puruhanmann avase yasya dvitā vidhartari |
hastāya vajraḥ prati dhāyi darśato maho dive na sūryaḥ ||5||


tava tyad indriyaṃ bṛhat tava śuṣmam uta kratum |
vajraṃ śiśāti dhiṣaṇā vareṇyam ||1||

tava dyaur indra pauṃsyaṃ pṛthivī vardhati śravaḥ |
tvām āpaḥ parvatāsaś ca hinvire ||2||

tvāṃ viṣṇur bṛhan kṣayo mitro gṛṇāti varuṇaḥ |
tvāṃ śardho madaty anu mārutam ||3||



sam asya manyave viśo viśvā namanta kuṣṭayaḥ |
samudrāyeva sindhavaḥ ||1||

ojas tad asya titviṣa ubhe yat samavartayat |
indraś carmeva rodasī ||2||

vi cid vṛtrasya dodhato vajreṇa śataparvaṇā |
śiro bibhed vṛṣṇinā ||3||

tad id āsa bhuvaneṣu jyeṣṭhaṃ yato jajña ugras tveṣanṛmṇaḥ |
sadyo jajñāno ni riṇāti śatrūn anu yad enaṃ madanti viśva ūmāḥ ||4||

vāvṛdhānaḥ śavasā bhūryojāḥ śatrur dāsāya bhiyasaṃ dadhāti |
avyanac ca vyanac ca sasni saṃ te navanta prabhṛtā madeṣu ||5||

tve kratum api pṛñcanti bhūri dvir yad ete trir bhavanty ūmāḥ |
svādoḥ svādīyaḥ svādunā sṛjā sam adaḥ su madhu madhunābhi yodhīḥ ||6||

yadi cin nu tvā dhanā jayantaṃ raṇeraṇe anumadanti viprāḥ |
ojīyaḥ śuṣmint sthiram ā tanuṣva mā tvā dabhan durevāsaḥ kaśokāḥ ||7||

tvayā vayaṃ śāśadmahe raṇeṣu prapaśyanto yudhenyāni bhūri |
codayāmi ta āyudhā vacobhiḥ saṃ te śiśāmi brahmaṇā vayāṃsi ||8||

ni tad dadhiṣe 'vare pare ca yasminn āvithāvasā duroṇe |
ā sthāpayata mātaraṃ jigatnum ata invata karvarāṇi bhūri ||9||

20,107.10a stuṣva varṣman puruvartmānaṃ sam ṛbhvāṇam inatamam āptam āptyānām |
20,107.10c ā darśati śavasā bhūryojāḥ pra sakṣati pratimānaṃ pṛthivyāḥ ||10||

20,107.11a imā brahma bṛhaddivaḥ kṛṇavad indrāya śūṣam agniyaḥ svarṣāḥ |
20,107.11c maho gotrasya kṣayati svarājā turaś cid viśvam arṇavat tapasvān ||11||

20,107.12a evā mahān bṛhaddivo atharvāvocat svāṃ tanvam indram eva |
20,107.12c svasārau mātaribhvarī aripre hinvanti caine śavasā vardhayanti ca ||12||

20,107.13a citraṃ devānāṃ ketur anīkaṃ jyotiṣmān pradiśaḥ sūrya udyan |
20,107.13c divākaro 'ti dyumnais tamāṃsi viśvātārīd duritāni śukraḥ ||13||

20,107.14a citraṃ devānām ud agād anīkaṃ cakṣur mitrasya varuṇasyāgneḥ |
20,107.14c āprād dyāvāpṛthivī antarikṣaṃ sūrya ātmā jagatas tasthuṣaś ca ||14||

20,107.15a sūryo devīm uṣasaṃ rocamānāṃ maryo na yoṣām abhy eti paścāt |
20,107.15c yatrā naro devayanto yugāni vitanvate prati bhadrāya bhadram ||15||



tvaṃ na indrā bharaṃ ojo nṛmṇaṃ śatakrato vicarṣaṇe |
ā vīraṃ pṛtanāṣaham ||1||
tvaṃ hi naḥ pitā vaso tvaṃ mātā śatakrato babhūvitha |
adhā te sumnam īmahe ||2||

tvāṃ śuṣmin puruhūta vājayantam upa bruve śatakrato |
sa no rāsva suvīryam ||3||



svādor itthā viṣuvato madhvaḥ pibanti gauryaḥ |
yā indreṇa sayāvarīr vṛṣṇā madanti śobhase vasvīr anu svarājyam ||1||

tā asya pṛśanāyuvaḥ somaṃ śrīṇanti pṛśnayaḥ |
priyā indrasya dhenavo vajraṃ hinvanti sāyakaṃ vasvīr anu svarājyam ||2||

tā asya namasā sahaḥ saparyanti pracetasaḥ |
vratāny asya saścire purūṇi pūrvacittaye vasvīr anu svarājyam ||3||



indrāya madūne sutaṃ pari ṣṭobhantu no giraḥ |
arkam arcantu kāravaḥ ||1||

yasmin viśvā adhi śriyo raṇanti sapta saṃsadaḥ |
indraṃ sute havāmahe ||2||

trikadrukeṣu cetanaṃ devāso yajñam atnata |
tam id vardhantu no giraḥ ||3||



yat somam indra viṣṇavi yad vā gha trita āptye |
yad vā marutsu mandase sam indubhiḥ ||1||

yad vā śakra parāvati samudre adhi mandase |
asmākam it sute raṇā sam indubhiḥ ||2||

yad vāsi sunvato vṛdho yajamānasya satpate |
ukthe vā yasya raṇyasi sam indubhiḥ ||3||


yad adya kac ca vṛtrahann udagā abhi sūrya |
sarvaṃ tad indra te vaśe ||1||

yad vā pravṛddha satpate na marā iti manyase |
uto tat satyam it tava ||2||

ye somāsaḥ parāvati ye arvāvati sunvire |
sarvāṃs tāṃ indra gachasi ||3||



ubhayaṃ śṛṇavac ca na indro arvāg idaṃ vacaḥ |
satrācyā maghavā somapītaye dhiyā śaviṣṭha ā gamat ||1||
taṃ hi svarājaṃ vṛṣabhaṃ tam ojase dhiṣaṇe niṣṭatakṣatuḥ |
utopamānāṃ prathamo ni ṣīdasi somakāmaṃ hi te manaḥ ||2||



abhrātṛvyo'anā tvam anāpir indra januṣā sanād asi |
yudhed āpitvam ichase ||1||

nakī revantaṃ sakhyāya vindase pīyanti te surāśvaḥ |
yadā kṛṇoṣi nadanuṃ sam ūhasy ād it piteva hūyase ||2||



aham id dhi pituṣ pari medhām ṛtasya jagrabha |
ahaṃ sūrya ivājani ||1||

ahaṃ pratnena manmanā giraḥ śumbhāmi kaṇvavat |
yenendraḥ śuṣmam id dadhe ||2||

ye tvām indra na tuṣṭuvur ṛṣayo ye ca tuṣṭuvuḥ |
mamed vardhasva suṣṭutaḥ ||3||


mā bhūma niṣṭyā ivendra tvad araṇā iva |
vanāni ni prajahitāny adrivo duroṣāso amanmahi ||1||

amanmahīd anāśavo 'nugrāsaś ca vṛtrahan |
sukṛt su te mahatā śūra rādhasānu stomaṃ mudīmahi ||2||



pibā somam indra mandatu tvā yaṃ te suṣāva haryaśvādriḥ |
sotur bāhubhyāṃ suyato nārvā ||1||

yas te mado yujas cārur asti yena vṛtrāṇi haryaśva haṃsi |
sa tvām indra prabhūvaso mamattu ||2||

bodhā su me maghavan vācam emāṃ yāṃ te vasiṣṭho arcati praśastim |
imā brahma sadhamāde juṣasva ||3||



śagdhy ū ṣu śacīpata indra viśvābhir ūtibhiḥ |
bhagaṃ na hi tvā yaśasaṃ vasuvidam anu śūra carāmasi ||1||

pauro aśvasya purukṛd gavām asy utso deva hiraṇyayaḥ |
nakir hi dānaṃ parimardhiṣat tve yadyad yāmi tad ā bhara ||2||

indram id devatātaye indraṃ prayaty adhvare |
indraṃ samīke vanino havāmaha indraṃ dhanasya sātaye ||3||

indro mahnā rodasī paprathac chava indraḥ sūryam arocayat |
indre ha viśvā bhuvanāni yemira indre suvānāsa indavaḥ ||4||



astāvi manma pūrvyaṃ brahmendrāya vocata |
pūrvīr ṛtasya bṛhatīr anūṣata stotur meghā asṛkṣata ||1||

turaṇyavo madhumantaṃ ghṛtaścutaṃ viprāso arkam ānṛcuḥ |
asme rayiḥ paprathe vṛṣṇyaṃ śavo 'sme suvānāsa indavaḥ ||2||



yad indra prāg apāg udaṅ nyag vā hūyase nṛbhiḥ |
simā purū nṛṣūto asy ānave 'si praśardha turvaśe ||1||

yad vā rume ruśame śyāvake kṛpa indra mādayase sacā |
kaṇvāsas tvā brahmabhi stomavāhasa indrā yachanty ā gahi ||2||


abhi tvā śūra nonumo 'dugdhā iva dhenavaḥ |
īśānam asya jagataḥ svardṛśam īśānam indra tasthuṣaḥ ||1||

na tvāvāṃ anyo divyo na pārthivo na jāto na janiṣyate |
aśvāyanto maghavann indra vājino gavyantas tvā havāmahe ||2||



revatīr naḥ sadhamāda indre santu tuvivājāḥ |
kṣumanto yābhir madema ||1||

ā gha tvāvān tmanāpta stotṛbhyo dhṛṣṇav iyānaḥ |
ṛṇor akṣaṃ na cakrayoḥ ||2||

ā yad duvaḥ śatakratav ā kāmaṃ jaritṝṇām |
ṛṇor akṣaṃ na śacībhiḥ ||3||



tat sūryasya devatvaṃ tan mahitvaṃ madhyā kartor vitataṃ saṃ jabhāra |
yaded ayukta haritaḥ sadhasthād ād rātrī vāsas tanute simasmai ||1||

tan mitrasya varuṇasyābhicakṣe sūryo rūpaṃ kṛṇute dyor upasthe |
anantam anyad ruśad asya prājaḥ kṛṣṇam anyad dharitaḥ saṃ bharanti ||2||



kayā naś citra ā bhuvad ūtī sadāvṛdhaḥ sakhā |
kayā śaciṣṭhayā vṛtā ||1||

kas tvā satyo madānāṃ maṃhiṣṭho matsad andhasaḥ |
dṛlhā cid āruje vasu ||2||

abhī ṣu naḥ sakhīnām avitā jaritṝṇām |
śataṃ bhavāsy ūtibhiḥ ||3||

imā nu kaṃ bhuvanā sīṣadhāmendraś ca viśve ca devāḥ |
yajñaṃ ca nas tanvaṃ ca prajāṃ cādityair indraḥ saha cīkḷpāti ||4||

ādityair indraḥ sagaṇo marudbhir asmākaṃ bhūtv avitā tanūnām |
hatvāya devā asurān yad āyan devā devatvam abhirakṣamāṇāḥ ||5||

pratyañcam arkam anayaṃ chacībhir ād it svadhām iṣirām pary apaśyan |
ayā vājaṃ devahitaṃ sanema madema śatahimāḥ suvīrāḥ ||6||



apendra prāco maghavann amitrān apāpāco abhibhūte nudasva |
apodīco apa śūrādharāca urau yathā tava śarman madema ||1||

kuvid aṅga yavamanto yavaṃ cid yathā dānty anupūrvaṃ viyūya |
ihehaiṣāṃ kṛṇuhi bhojanāni ye barhiṣo namovṛktiṃ na jagmuḥ ||2||

nahi sthūry ṛtuthā yātam asti nota śravo vivide saṃgameṣu |
gavyanta indraṃ sakhyāya viprā aśvāyanto vṛṣaṇaṃ vājayantaḥ ||3||

yuvaṃ surāmam aśvinā namucāv āsure sacā |
vipipānā śubhas patī indraṃ karmasv āvatam ||4||

putram iva pitarāv aśvinobhendrāvathuḥ kāvyair daṃsanābhiḥ |
yat surāmaṃ vy apibaḥ śacībhiḥ sarasvatī tvā maghavann abhiṣṇak ||5||

indraḥ sutrāmā svavāṃ avobhiḥ sumṛḍīko bhavatu viśvavedāḥ |
bādhatāṃ dveṣo abhayaṃ naḥ kṛṇotu suvīryasya patayaḥ syāma ||6||

sa sutrāmā svavāṃ indro asmad ārāc cid dveṣaḥ sanutar yuyotu |
tasya vayaṃ sumatau yajñiyasyāpi bhadre saumanase syāma ||7||



vi hi sotor asṛkṣata nendraṃ devam amaṃsata |
yatrāmadad vṛṣākapir aryaḥ puṣṭeṣu matsakhā viśvasmād indra uttaraḥ ||1||

parā hīndra dhāvasi vṛṣākaper ati vyathiḥ |
no aha pra vindasy anyatra somapītaye viśvasmād indra uttaraḥ ||2||

kim ayaṃ tvāṃ vṛṣākapiś cakāra harito mṛgaḥ |
yasmā irasyasīd u nv aryo vā puṣṭimad vasu viśvasmād indra uttaraḥ ||3||

yam imaṃ tvaṃ vṛṣākapiṃ priyam indrābhirakṣasi |
śvā nv asya jambhiṣad api karṇe varāhayur viśvasmād indra uttaraḥ ||4||

priyā taṣṭāni me kapir vyaktā vy adūduṣat |
śiro nv asya rāviṣaṃ na sugaṃ duṣkṛte bhuvaṃ viśvasmād indra uttaraḥ ||5||

na mat strī subhasattarā na suyāśutarā bhuvat |
na mat praticyavīyasī na sakthy udyamīyasī viśvasmād indra uttaraḥ ||6||

uve amba sulābhike yathevāṅgaṃ bhaviṣyati |
bhasan me amba sakthi me śiro me vīva hṛṣyati viśvasmād indra uttaraḥ ||7||

kiṃ subāho svaṅgure pṛthuṣṭo pṛthujāghane |
kiṃ śūrapatni nas tvam abhy amīṣi vṛṣākapiṃ viśvasmād indra uttaraḥ ||8||

avīrām iva mām ayaṃ śarārur abhi manyate |
utāham asmi vīriṇīndrapatnī marutsakhā viśvasmād indra uttaraḥ ||9||

20,126.10a saṃhotraṃ sma purā nārī samanaṃ vāva gachati |
20,126.10c vedhā ṛtasya vīriṇīndrapatnī mahīyate viśvasmād indra uttaraḥ ||10||

20,126.11a indrāṇīm āsu nāriṣu subhagām aham aśravam |
20,126.11c nahy asyā aparaṃ cana jarasā marate patir viśvasmād indra uttaraḥ ||11||

20,126.12a nāham indrāṇi rāraṇa sakhyur vṛṣākaper ṛte |
20,126.12c yasyedam apyaṃ haviḥ priyaṃ deveṣu gachati viśvasmād indra uttaraḥ ||12||

20,126.13a vṛsākapāyi revati suputra ād u susnuṣe |
20,126.13c ghasat ta indra ukṣaṇaḥ priyaṃ kācitkaraṃ havir viśvasmād indra uttaraḥ ||13||

20,126.14a ukṣṇo hi me pañcadaśa sākaṃ pacanti viṃsatim |
20,126.14c utāham admi pīva id ubhā kukṣī pṛṇanti me viśvasmād indra uttaraḥ ||14||

20,126.15a vṛṣabho na tigmaśṛṅgo 'ntar yūtheṣu roruvat |
20,126.15c manthas ta indra śaṃ hṛde yaṃ te sunoti bhāvayur viśvasmād indra uttaraḥ ||15||

20,126.16a na seśe yasya rambate 'ntarā sakthyā kapṛt |
20,126.16c sedīśe yasya romaśaṃ niṣeduṣo vijṛmbhate viśvasmād indra uttaraḥ ||16||

20,126.17a na seśe yasya romaśaṃ niṣeduṣo vijṛmbhate |
20,126.17c sedīśe yasya rambate 'ntarā sakthyā kapṛt viśvasmād indra uttaraḥ ||17||

20,126.18a ayam indra vṛṣākapiḥ parasvantaṃ hataṃ vidat |
20,126.18c asiṃ sūnāṃ navaṃ carum ād edhasyāna ācitaṃ viśvasmād indra uttaraḥ ||18||

20,126.19a ayam emi vicākaśad vicinvan dāsam āryam |
20,126.19c pibāmi pākasutvano 'bhi dhīram acākaśaṃ viśvasmād indra uttaraḥ ||19||

20,126.20a dhanva ca yat kṛntatraṃ ca kati svit tā vi yojanā |
20,126.20c nedīyaso vṛṣākape 'stam ehi gṛhāṃ upa viśvasmād indra uttaraḥ ||20||

20,126.21a punar ehi vṛṣākape suvitā kalpayāvahai |
20,126.21c ya eṣa svapnanaṃśano 'stam eṣi pathā punar viśvasmād indra uttaraḥ ||21||

20,126.22a yad udañco vṛṣākape gṛham indrājagantana |
20,126.22c kva sya pulvagho mṛgaḥ kam agaṃ janayopano viśvasmād indra uttaraḥ ||22||

20,126.23a parśur ha nāma mānavī sākaṃ sasūva viṃśatim |
20,126.23c bhadraṃ bhala tyasyā abhūd yasyā udaram āmayad viśvasmād indra uttaraḥ ||23||


idaṃ janā upa śruta narāśaṃsa staviṣyate |
ṣaṣṭiṃ sahasrā navatiṃ ca kaurama ā ruśameṣu dadmahe ||1||

uṣṭrā yasya pravāhaṇo vadhūmanto dvirdaśa |
varṣmā rathasya ni jihīḍate diva īṣamāṇā upaspṛśaḥ ||2||

eṣa iṣāya māmahe śataṃ niṣkān daśa srajaḥ |
trīṇi śatānyarvatāṃ sahasrā daśa gonām ||3||

vacyasva rebha vacyasva vṛkṣe na pakve śakunaḥ |
naṣṭe jihvā carcarīti kṣuro na bhurijoriva ||4||

pra rebhāso manīṣā vṛṣā gāva iverate |
amotaputrakā eṣāmamota gā ivāsate ||5||

pra rebha dhīm bharasva govidaṃ vasuvidam |
devatremāṃ vācaṃ srīṇīhīṣurnāvīrastāram ||6||

rājño viśvajanīnasya yo devomartyāṃ ati |
vaiśvānarasya suṣṭutimā sunotā parikṣitaḥ ||7||

parichinnaḥ kṣemam akarot tama āsanamācaran |
kulāyan kṛṇvan kauravyaḥ patir vadati jāyayā ||8||

katarat ta ā harāṇi dadhi manthāṃ pari śrutam |
jāyāḥ patiṃ vi pṛchati rāṣṭre rājñaḥ parikṣitaḥ ||9||

20,127.10a abhīvasvaḥ pra jihīte yavaḥ pakvaḥ patho bilam |
20,127.10c janaḥ sa bhadram edhati rāṣṭre rājñaḥ parikṣitaḥ ||10||

20,127.11a indraḥ kārum abūbudhad uttiṣṭha vi carā janam |
20,127.11c mamedugrasya carkṛdhi sarva it te pṛṇādariḥ ||11||

20,127.12a iha gāvaḥ pra jāyadhvam ihāśvā iha pūruṣāḥ |
20,127.12c iho sahasradakṣiṇopi pūṣā ni ṣīdati ||12||

20,127.13a nemā indra gāvo riṣan mo āsāṃ gopa rīriṣat |
20,127.13c māsām amitrayurjana indra mā stena īśata ||13||

20,127.14a upa no na ramasi sūktena vacasā vayaṃ bhadreṇa vacasā vayam |
20,127.14c vanād adhidhvano giro na riṣyema kadā cana ||14||


yaḥ sabheyo vidathyaḥ sutvā yajvātha pūruṣaḥ |
sūryaṃ cāmū riśādasas tad devāḥ prāg akalpayan ||1||

yo jāmyā aprathayas tad yat sakhāyaṃ dudhūrṣati |
jyeṣṭho yad apracetās tad āhur adharāg iti ||2||

yad bhadrasya puruṣasya putro bhavati dādhṛṣiḥ |
tad vipro abravīd u tad gandharvaḥ kāmyaṃ vacaḥ ||3||

yaśca paṇi raghujiṣṭhyo yaśca devāṃ adāśuriḥ |
dhīrāṇāṃ śaśvatām ahaṃ tad apāg iti śuśruma ||4||

ye ca devā ayajantātho ye ca parādadiḥ |
sūryo divam iva gatvāya maghavā no vi rapśate ||5||

yo'nāktākṣo anabhyakto amaṇivo ahiraṇyavaḥ |
abrahmā brahmaṇaḥ putrastotā kalpeṣu saṃmitā ||6||
ya āktākṣaḥ subhyaktaḥ sumaṇiḥ suhiraṇyavaḥ |
subrahmā brahmaṇaḥ putrastotā kalpeṣu saṃmitā ||7||

aprapāṇā ca veśantā revāṃ apratidiśyayaḥ |
ayabhyā kanyā kalyāṇī totā kalpeṣu saṃmitā ||8||

suprapāṇā ca veśantā revānt supratidiśyayaḥ |
suyabhyā kanyā kalyāṇī totā kalpeṣu saṃmitā ||9||

20,128.10a parivṛktā ca mahiṣī svastyā ca yudhiṃ gamaḥ |
20,128.10c anāśuraścāyāmī totā kalpeṣu saṃmitā ||10||

20,128.11a vāvātā ca mahiṣī svastyā ca yudhiṃ gamaḥ |
20,128.11c śvāśuraś cāyāmī totā kalpeṣu saṃmitā ||11||

20,128.12a yad indrādo dāśarājñe mānuṣaṃ vi gāhathāḥ |
20,128.12c virūpaḥ sarvasmā āsīt saha yakṣāya kalpate ||12||
20,128.13a tvaṃ vṛṣākṣuṃ maghavann amraṃ maryākaro raviḥ |
20,128.13c tvaṃ rauhiṇaṃ vyāsyo vi vṛtrasyābhinac chiraḥ ||13||

20,128.14a yaḥ parvatān vyadadhād yo apo vyagāhathāḥ |
20,128.14c indro yo vṛtrahānmahaṃ tasmād indra namo 'stu te ||14||

20,128.15a pṛṣṭhaṃ dhāvantaṃ haryor auccaiḥ śravasam abruvan |
20,128.15c svastyaśva jaitrāyendram ā vaha susrajam ||15||

20,128.16a ye tvā śvetā ajaiśravaso hāryo yuñjanti dakṣiṇam |
20,128.16c pūrvā namasya devānāṃ bibhrad indra mahīyate ||16||



etā aśvā ā plavante ||1||

pratīpaṃ prāti sutvanam ||2||

tāsām ekā hariknikā ||3||

hariknike kim ichāsi ||4||

sādhuṃ putraṃ hiraṇyayam ||5||

kvāhataṃ parāsyaḥ ||6||

yatrāmūs tisraḥ śiṃśapāḥ ||7||

pari trayaḥ ||8||

pṛdākavaḥ ||9||

20,129.10a śṛṅgaṃ dhamanta āsate ||10||

20,129.11a ayanmahā te arvāhaḥ ||11||

20,129.12a sa ichakaṃ saghāghate ||12||

20,129.13a saghāghate gomīdyā gogatīr iti ||13||

20,129.14a pumāṃ kuste nimichasi ||14||

20,129.15a palpa baddha vayo iti ||15||

20,129.16a baddha vo aghā iti ||16||

20,129.17a ajāgāra kevikā ||17||

20,129.18a aśvasya vāro gośapadyake ||18||

20,129.19a śyenīpatī sā ||19||

20,129.20a anāmayopajihvikā ||20||



ko arya bahulimā iṣūni ||1||

ko asidyāḥ payaḥ ||2||

ko arjunyāḥ payaḥ ||3||

kaḥ kārṣṇyāḥ payaḥ ||4||

etaṃ pṛcha kuhaṃ pṛcha ||5||

kuhākaṃ pakvakaṃ pṛcha ||6||

yavāno yatiṣvabhiḥ kubhiḥ ||7||
akupyantaḥ kupāyakuḥ ||8||

āmaṇako maṇatsakaḥ ||9||

20,130.10a deva tvapratisūrya ||10||

20,130.11a enaścipaṅktikā haviḥ ||11||

20,130.12a pradudrudo maghāprati ||12||

20,130.13a śṛṅga utpanna ||13||

20,130.14a mā tvābhi sakhā no vidan ||14||

20,130.15a vaśāyāḥ putram ā yanti ||15||

20,130.16a irāvedumayaṃ data ||16||

20,130.17a atho iyanniyann iti ||17||

20,130.18a atho iyanniti ||18||

20,130.19a atho śvā asthiro bhavan ||19||

20,130.20a uyaṃ yakāṃśalokakā ||20||



āminoniti bhadyate ||1||

tasya anu nibhañjanam ||2||

varuṇo yāti vasvabhiḥ ||3||

śataṃ vā bhāratī śavaḥ ||4||

śatamāśvā hiraṇyayāḥ |
śataṃ rathyā hiraṇyayāḥ |
śataṃ kuthā hiraṇyayāḥ |

ahula kuśa varttaka ||6||

śaphena iva ohate ||7||

āya vanenatī janī ||8||

vaniṣṭhā nāva gṛhyanti ||9||

20,131.10a idaṃ mahyaṃ madūriti ||10||

20,131.11a te vṛkṣāḥ saha tiṣṭhati ||11||

20,131.12a pāka baliḥ ||12||

20,131.13a śaka baliḥ ||13||

20,131.14a aśvattha khadiro dhavaḥ ||14||

20,131.15a araduparama ||15||

20,131.16a śayo hata iva ||16||

20,131.17a vyāpa pūruṣaḥ ||17||

20,131.18a adūhamityāṃ pūṣakam ||18||

20,131.19a atyardharca parasvataḥ ||19||

20,131.20a dauva hastino dṛtī ||20||



ādalābukamekakam ||1||

alābukam nikhātakam ||2||

karkariko nikhātakaḥ ||3||

tad vāta unmathāyati ||4||

kulāyaṃ kṛṇavāditi ||5||

ugraṃ vaniṣadātatam ||6||

na vaniṣadanātatam ||7||

ka eṣāṃ karkarī likhat ||8||

ka eṣāṃ dundubhiṃ hanat ||9||

20,132.10a yadīyaṃ hanat kathaṃ hanat ||10||

20,132.11a devī hanat kuhanat ||11||

20,132.12a paryāgāraṃ punaḥpunaḥ ||12||

20,132.13a trīṇyuṣṭrasya nāmāni ||13||

20,132.14a hiraṇya ityeke abravīt ||14||

20,132.15a dvau vā ye śiśavaḥ ||15||

20,132.16a nīlaśikhaṇḍavāhanaḥ ||16||



vitatau kiraṇau dvau tāvā pinaṣṭi pūruṣaḥ |
na vai kumāri tat tathā yathā kumāri manyase ||1||

mātuṣṭe kiraṇau dvau nivṛttaḥ puruṣānṛte |
na vai kumāri tat tathā yathā kumāri manyase ||2||

nigṛhya karṇakau dvau nirāyachasi madhyame |
na vai kumāri tat tathā yathā kumāri manyase ||3||

uttānāyai śayānāyai tiṣṭhantī vāva gūhasi |
na vai kumāri tat tathā yathā kumāri manyase ||4||
ślakṣṇāyāṃ ślakṣṇikāyāṃ ślakṣṇamevāva gūhasi |
na vai kumāri tat tathā yathā kumāri manyase ||5||

avaślakṣṇamiva bhraṃśad antarlomamati hrade |
na vai kumāri tat tathā yathā kumāri manyase ||6||



ihettha prāgapāgudagadharāg arālāgudabhartsatha ||1||

ihettha prāgapāgudagadharāg vatsāḥ puruṣanta āsate ||2||

ihettha prāgapāgudagadharāk sthālīpāko vi līyate ||3||

ihettha prāgapāgudagadharāk sa vai pṛthu līyate ||4||

ihettha prāgapāgudagadharāg āste lāhaṇi līśāthī ||5||

ihettha prāgapāgudagadharāg akṣlilī puchilīyate ||6||


bhug ity abhigataḥ śalityapakrāntaḥ phalityabhiṣṭhitaḥ |
dundubhim āhananābhyāṃ jaritarothāmo daiva ||1||

kośabile rajani granther dhānam upānahi pādam |
uttamāṃ janimāṃ janyānuttamāṃ janīn vartmanyāt ||2||

alābūni pṛṣātakānyaśvatthapalāśam |
pipīlikāvataśvaso vidyutsvāparṇaśapho gośapho jaritarothāmo daiva ||3||

vīme devā akraṃsatādhvaryo kṣipraṃ pracara |
susatyam id gavām asyasi prakhudasi ||4||

patnī yadṛśyate patnī yakṣyamāṇā jaritarothāmo daiva |
hotā viṣṭīmena jaritar othāmo daiva ||5||

ādityā ha jaritar aṅgirobhyo dakṣiṇām anayan |
tāṃ ha jaritaḥ pratyāyaṃs tām u ha jaritaḥ pratyāyan ||6||

tāṃ ha jaritar naḥ pratyagṛbhṇaṃs tām u ha jaritar naḥ pratyagṛbhṇaḥ |
ahānetarasaṃ na vi cetanāni yajñān etarasaṃ na purogavāmaḥ ||7||

uta śveta āśupatvā uto padyābhir yaviṣṭhaḥ |
utem āśu mānaṃ piparti ||8||

ādityā rudrā vasavas tvenu ta idaṃ rādhaḥ prati gṛbhṇīhy aṅgiraḥ |
idaṃ rādho vibhu prabhu idaṃ rādho bṛhat pṛthu ||9||

20,135.10a devā dadatvāsuraṃ tad vo astu sucetanam |
20,135.10c yuṣmāṃ astu divedive pratyeva gṛbhāyat ||10||

20,135.11a tvam indra śarmariṇā havyaṃ pārāvatebhyaḥ |
20,135.11c viprāya stuvate vasuvaniṃ duraśravase vaha ||11||

20,135.12a tvam indra kapotāya chinnapakṣāya vañcate |
20,135.12c śyāmākaṃ pakvaṃ pīlu ca vārasmā akṛṇor bahuḥ ||12||

20,135.13a araṃgaro vāvadīti tredhā baddho varatrayā |
20,135.13c irāmaha praśaṃsaty anirām apa sedhati ||13||



yad asyā aṃhubhedyāḥ kṛdhu sthūlam upātasat |
muṣkāvidasyā ejato gośaphe śakulāv iva ||1||

yadā sthūlena pasasāṇau muṣkā upāvadhīt |
viṣvañcā vasyā vardhataḥ sikatāsv eva gardabhau ||2||

yad alpikāsvalpikā karkadhūkevaṣadyate |
vāsantikam iva tejanaṃ yanty avātāya vitpati ||3||

yad devāso lalāmaguṃ praviṣṭīminam āviṣuḥ |
sakulā dediśyate nārī satyasyākṣibhuvo yathā ||4||

mahānagnyatṛpnadvi mokradadasthānāsaran |
śaktikānanā svacamaśakaṃ saktu padyama ||5||

mahānagnyulūkhalam atikrāmanty abravīt |
yathā tava vanaspate niraghnanti tathaiveti ||6||

mahānagnyupa brūte bhraṣṭothāpyabhūbhuvaḥ |
yathaiva te vanaspate pippati tathaiveti ||7||

mahānagnyupa brūte bhraṣṭothāpyabhūbhuvaḥ |
yathā vayo vidāhya svarge namavadahyate ||8||

mahānagnyupa brūte svasāveśitaṃ pasaḥ |
itthaṃ phalasya vṛkṣasya śūrpe śūrpaṃ bhajemahi ||9||

20,136.10a mahānagnī kṛkavākaṃ śamyayā pari dhāvati |
20,136.10c ayaṃ na vidma yo mṛgaḥ śīrṣṇā harati dhāṇikām ||10||

20,136.11a mahānagnī mahānagnaṃ dhāvantam anu dhāvati |
20,136.11c imās tad asya gā rakṣa yabha mām addhyaudanam ||11||

20,136.12a sudevas tvā mahānagnīr babādhate mahataḥ sādhu khodanam |
20,136.12c kusaṃ pīvaro navat ||12||

20,136.13a vaśā dagdhām imāṅguriṃ prasṛjatogrataṃ pare |
20,136.13c mahān vai bhadro yabha mām addhyaudanam ||13||

20,136.14a videvas tvā mahānagnīr vibādhate mahataḥ sādhu khodanam |
20,136.14c kumārikā piṅgalikā kārda bhasmā ku dhāvati ||14||

20,136.15a mahān vai bhadro bilvo mahān bhadra udumbaraḥ |
20,136.15c mahāṃ abhikta bādhate mahataḥ sādhu khodanam ||15||

20,136.16a yaḥ kumārī piṅgalikā vasantaṃ pīvarī labhet |
20,136.16c tailakuṇḍamimāṅguṣṭhaṃ rodantaṃ śudam uddharet ||16||



yad dha prācīr ajagantoro maṇḍūradhāṇikīḥ |
hatā indrasya śatravaḥ sarve budbudayāśavaḥ ||1||

kapṛn naraḥ kapṛtham ud dadhātana codayata khudata vājasātaye |
niṣṭigryaḥ putram ā cyāvayotaya indraṃ sabādha iha somapītaye ||2||

dadhikrāvṇo akāriṣaṃ jiṣṇor aśvasya vājinaḥ |
surabhi no mukhā karat pra ṇa āyūṃṣi tāriṣat ||3||

sutāso madhumattamāḥ somā indrāya mandinaḥ |
pavitravanto akṣaran devān gachantu vo madāḥ ||4||

indur indrāya pavata iti devāso abruvan |
vācas patir makhasyate viśvasyeśāna ojasā ||5||

sahasradhāraḥ pavate samudro vācamīṅkhayaḥ |
somaḥ patī rayīṇāṃ sakhendrasya divedive ||6||

ava drapso aṃśumatīm atiṣṭhad iyānaḥ kṛṣṇo daśabhiḥ sahasraiḥ |
āvat tam indraḥ śacyā dhamantam apa snehitīr nṛmaṇā adhatta ||7||

drapsam apaśyaṃ viṣuṇe carantam upahvare nadyo aṃśumatyāḥ |
nabho na kṛṣṇam avatasthivāṃsam iṣyāmi vo vṛṣaṇo yudhyatājau ||8||

adha drapso aṃśumatyā upasthe 'dhārayat tanvaṃ titviṣāṇaḥ |
viśo adevīr abhy ācarantīr bṛhaspatinā yujendraḥ sasāhe ||9||

20,137.10a tvaṃ ha tyat saptabhyo jāyamāno 'śatrubhyo abhavaḥ śatrur indra |
20,137.10c gūlhe dyāvāpṛthivī anv avindo vibhumadbhyo bhuvanebhyo raṇaṃ dhāḥ ||10||

20,137.11a tvaṃ ha tyad apratimānam ojo vajreṇa vajrin dhṛṣito jaghantha |
20,137.11c tvaṃ śuṣṇasyāvātiro vadhatrais tvaṃ gā indra śacyed avindaḥ ||11||

20,137.12a tam indraṃ vājayāmasi mahe vṛtrāya hantave |
20,137.12c sa vṛṣā vṛṣabho bhuvat ||12||

20,137.13a indraḥ sa dāmane kṛta ojiṣṭhaḥ sa made hitaḥ |
20,137.13c dyumnī ślokī sa somyaḥ ||13||

20,137.14a girā vajro na saṃbhṛtaḥ sabalo anapacyutaḥ |
20,137.14c vavakṣa ṛṣvo astṛtaḥ ||14||



mahāṃ indro ya ojasā parjanyo vṛṣṭimāṃ iva |
stomair vatsasya vāvṛdhe ||1||

prajām ṛtasya piprataḥ pra yad bharanta vahnayaḥ |
viprā ṛtasya vāhasā ||2||

kaṇvāḥ indraṃ yad akrata stomair yajñasya sādhanam |
jāmi bruvata āyudham ||3||



ā nūnam aśvinā yuvaṃ vatsasya gantam avase |
prāsmai yachatam avṛkam pṛthu chardir yuyutaṃ yā arātayaḥ ||1||

yad antarikṣe yad divi yat pañca mānuṣāṃ anu |
nṛmnaṃ tad dhattam aśvinā ||2||

ye vām daṃsāṃsy aśvinā viprāsaḥ parimāmṛśuḥ |
evet kāṇvasya bodhatam ||3||

ayaṃ vāṃ gharmo aśvinā stomena pari ṣicyate |
ayaṃ somo madhumān vājinīvasū yena vṛtraṃ ciketathaḥ ||4||

yad apsu yad vanaspatau yad oṣadhīṣu purudaṃsasā kṛtam |
tena māviṣṭam aśvinā ||5||



yan nāsatyā bhuraṇyatho yad vā deva bhiṣajyathaḥ |
ayaṃ vāṃ vatso matibhir na vindhate haviṣmantaṃ hi gachathaḥ ||1||

ā nūnam aśvinor ṛṣi stomaṃ ciketa vāmayā |
ā somaṃ madhumattamaṃ gharmaṃ siñcād atharvaṇi ||2||

ā nūnaṃ raghuvartaniṃ rathaṃ tiṣṭhātho aśvinā |
ā vāṃ stomā ime mama nabho na cucyavīrata ||3||

yad adya vāṃ nāsatyokthair ācucyuvīmahi |
yad vā vāṇībhir aśvinevet kaṇvasya bodhatam ||4||

yad vāṃ kakṣīvāṃ uta yad vyaśva ṛṣir yad vāṃ dīrghatamā juhāva |
pṛthī yad vāṃ vainyaḥ sādaneṣv eved ato aśvinā cetayethām ||5||



yātaṃ chardiṣpā uta paraspā bhūtaṃ jagatpā uta nas tanūpā |
vartis tokāya tanayāya yātam ||1||

yad indreṇa sarathaṃ yātho aśvinā yad vā vāyunā bhavathaḥ samokasā |
yad ādityebhir ṛbhubhiḥ sajoṣasā yad vā viṣṇor vikramaṇeṣu tiṣṭhathaḥ ||2||

yad adyāśvināv ahaṃ huveya vājasātaye |
yat pṛtsu turvaṇe sanas tac chreṣṭham aśvinor avaḥ ||3||

ā nūnaṃ yātam aśvinemā havyāni vāṃ hitā |
ime somāso adhi turvaśe yadāv ime kaṇveṣu vām atha ||4||

yan nāsatyā parāke arvāke asti bheṣajam |
tena nūnaṃ vimadāya pracetasā chardir vatsāya yachatam ||5||



abhutsy u pra devyā sākaṃ vācāham aśvinoḥ |
vy āvar devy ā matiṃ vi rātiṃ martyebhyaḥ ||1||

pra bodhayoṣo aśvinā pra devi sūnṛte mahi |
pra yajñahotar ānuṣak pra madāya śravo bṛhat ||2||

yad uṣo yāsi bhānunā saṃ sūryeṇa rocase |
ā hāyam aśvino ratho vartir yāti nṛpāyyam ||3||

yad āpītāso aṃśavo gāvo na duhra ūdhabhiḥ |
yad vā vāṇīr anuṣata pra devayanto aśvinā ||4||

pra dyumnāya pra śavase pra nṛṣāhyāya śarmaṇe |
pra dakṣāya pracetasā ||5||

yan nūnaṃ dhībhir aśvinā pitur yonā niṣīdathaḥ |
yad vā sumnebhir ukthyā ||6||



taṃ vāṃ rathaṃ vayam adyā huvema pṛthujrayam aśvinā saṃgatiṃ goḥ |
yaḥ sūryāṃ vahati vandhurāyur girvāhasaṃ purutamaṃ vasūyum ||1||

yuvaṃ śriyam aśvinā devatā tāṃ divo napātā vanathaḥ śacībhiḥ |
yuvor vapur abhi pṛkṣaḥ sacante vahanti yat kakuhāso rathe vām ||2||

ko vām adyā karate rātahavya ūtaye vā sutapeyāya vārkaiḥ |
ṛtasya vā vanuṣe pūrvyāya namo yemāno aśvinā vavartat ||3||

hiraṇyayena purubhū rathenemaṃ yajñaṃ nāsatyopa yātam |
pibātha in madhunaḥ somyasya dadhatho ratnaṃ vidhate janāya ||4||

ā no yātaṃ divo acha pṛthivyā hiraṇyayena suvṛtā rathena |
mā vām anye ni yaman devayantaḥ saṃ yad dade nābhiḥ pūrvyā vām ||5||

nū no rayiṃ puruvīraṃ bṛhantaṃ dasrā mimāthām ubhayeṣv asme |
naro yad vām aśvinā stomam āvant sadhastutim ājamīlhāso agman ||6||

iheha yad vāṃ samanā papṛkṣe seyam asme sumatir vājaratnā |
uruṣyataṃ jaritāraṃ yuvaṃ ha śritaḥ kāmo nāsatyā yuvadrik ||7||

madhumatīr oṣadhīr dyāva āpo madhuman no bhavatv antarikṣam |
kṣetrasya patir madhumān no astv ariṣyanto anv enaṃ carema ||8||

panāyyaṃ tad aśvinā kṛtaṃ vāṃ vṛṣabho divo rajasaḥ pṛthivyāḥ |
sahasraṃ śaṃsā uta ye gaviṣṭau sarvāṃ it tāṃ upa yātā pibadhyai ||9||