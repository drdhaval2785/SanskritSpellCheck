tapaHsvADyAyanirataM tapasvI vAgvidAM varam
nAradaM paripapracCa vAlmIkir munipuMgavam
ko nv asmin sAmprataM loke guRavAn kaS ca vIryavAn
DarmajYaS ca kftajYaS ca satyavAkyo dfQavrataH
cAritreRa ca ko yuktaH sarvaBUtezu ko hitaH
vidvAn kaH kaH samarTaS ca kaS cEkapriyadarSanaH
AtmavAn ko jitakroDo matimAn ko 'nasUyakaH
kasya biByati devAS ca jAtarozasya saMyuge
etad icCAmy ahaM SrotuM paraM kOtUhalaM hi me
maharze tvaM samarTo 'si jYAtum evaMviDaM naram
SrutvA cEtat trilokajYo vAlmIker nArado vacaH
SrUyatAm iti cAmantrya prahfzwo vAkyam abravIt
bahavo durlaBAS cEva ye tvayA kIrtitA guRAH
mune vakzyAmy ahaM budDvA tEr yuktaH SrUyatAM naraH
ikzvAkuvaMSapraBavo rAmo nAma janEH SrutaH
niyatAtmA mahAvIryo dyutimAn DftimAn vaSI
budDimAn nItimAn vAgmI SrImAY SatrunibarhaRaH
vipulAMso mahAbAhuH kambugrIvo mahAhanuH
mahorasko mahezvAso gUQajatrur ariMdamaH
AjAnubAhuH suSirAH sulalAwaH suvikramaH
samaH samaviBaktANgaH snigDavarRaH pratApavAn
pInavakzA viSAlAkzo lakzmIvAY SuBalakzaRaH
DarmajYaH satyasaMDaS ca prajAnAM ca hite rataH
yaSasvI jYAnasaMpannaH Sucir vaSyaH samADimAn
rakzitA jIvalokasya Darmasya parirakzitA
vedavedANgatattvajYo Danurvede ca nizWitaH
sarvaSAstrArTatattvajYo smftimAn pratiBAnavAn
sarvalokapriyaH sADur adInAtmA vicakzaRaH
sarvadABigataH sadBiH samudra iva sinDuBiH
AryaH sarvasamaS cEva sadEkapriyadarSanaH
sa ca sarvaguRopetaH kOsalyAnandavarDanaH
samudra iva gAmBIrye DEryeRa himavAn iva
vizRunA sadfSo vIrye somavat priyadarSanaH
kAlAgnisadfSaH kroDe kzamayA pfTivIsamaH
Danadena samas tyAge satye Darma ivAparaH
tam evaMguRasaMpannaM rAmaM satyaparAkramam
jyezWaM SrezWaguREr yuktaM priyaM daSaraTaH sutam
yOvarAjyena saMyoktum EcCat prItyA mahIpatiH
tasyABizekasaMBArAn dfzwvA BAryATa kEkayI
pUrvaM dattavarA devI varam enam ayAcata
vivAsanaM ca rAmasya BaratasyABizecanam
sa satyavacanAd rAjA DarmapASena saMyataH
vivAsayAm Asa sutaM rAmaM daSaraTaH priyam
sa jagAma vanaM vIraH pratijYAm anupAlayan
pitur vacananirdeSAt kEkeyyAH priyakAraRAt
taM vrajantaM priyo BrAtA lakzmaRo 'nujagAma ha
snehAd vinayasaMpannaH sumitrAnandavarDanaH
sarvalakzaRasaMpannA nArIRAm uttamA vaDUH
sItApy anugatA rAmaM SaSinaM rohiRI yaTA
pOrEr anugato dUraM pitrA daSaraTena ca
SfNgaverapure sUtaM gaNgAkUle vyasarjayat
te vanena vanaM gatvA nadIs tIrtvA bahUdakAH
citrakUwam anuprApya BaradvAjasya SAsanAt
ramyam AvasaTaM kftvA ramamARA vane trayaH
devaganDarvasaMkASAs tatra te nyavasan suKam
citrakUwaM gate rAme putraSokAturas tadA
rAjA daSaraTaH svargaM jagAma vilapan sutam
mfte tu tasmin Barato vasizWapramuKEr dvijEH
niyujyamAno rAjyAya nEcCad rAjyaM mahAbalaH
sa jagAma vanaM vIro rAmapAdaprasAdakaH
pAduke cAsya rAjyAya nyAsaM dattvA punaH punaH
nivartayAm Asa tato BarataM BaratAgrajaH
sa kAmam anavApyEva rAmapAdAv upaspfSan
nandigrAme 'karod rAjyaM rAmAgamanakANkzayA
rAmas tu punar Alakzya nAgarasya janasya ca
tatrAgamanam ekAgre daRqakAn praviveSa ha
virADaM rAkzasaM hatvA SaraBaNgaM dadarSa ha
sutIkzRaM cApy agastyaM ca agastya BrAtaraM taTA
agastyavacanAc cEva jagrAhEndraM SarAsanam
KaqgaM ca paramaprItas tURI cAkzayasAyakO
vasatas tasya rAmasya vane vanacarEH saha
fzayo 'ByAgaman sarve vaDAyAsurarakzasAm
tena tatrEva vasatA janasTAnanivAsinI
virUpitA SUrpaRaKA rAkzasI kAmarUpiRI
tataH SUrpaRaKAvAkyAd udyuktAn sarvarAkzasAn
KaraM triSirasaM cEva dUzaRaM cEva rAkzasaM
nijaGAna raRe rAmas tezAM cEva padAnugAn
rakzasAM nihatAny Asan sahasrARi caturdaSa
tato jYAtivaDaM SrutvA rAvaRaH kroDamUrCitaH
sahAyaM varayAm Asa mArIcaM nAma rAkzasaM
vAryamARaH subahuSo mArIcena sa rAvaRaH
na viroDo balavatA kzamo rAvaRa tena te
anAdftya tu tad vAkyaM rAvaRaH kAlacoditaH
jagAma sahamarIcas tasyASramapadaM tadA
tena mAyAvinA dUram apavAhya nfpAtmajO
jahAra BAryAM rAmasya gfDraM hatvA jawAyuzam
gfDraM ca nihataM dfzwvA hftAM SrutvA ca mETilIm
rAGavaH SokasaMtapto vilalApAkulendriyaH
tatas tenEva Sokena gfDraM dagDvA jawAyuzam
mArgamARo vane sItAM rAkzasaM saMdadarSa ha
kabanDaM nAma rUpeRa vikftaM GoradarSanam
taM nihatya mahAbAhur dadAha svargataS ca saH
sa cAsya kaTayAm Asa SabarIM DarmacAriRIm
SramaRIM DarmanipuRAm aBigacCeti rAGava
so 'ByagacCan mahAtejAH SabarIM SatrusUdanaH
SabaryA pUjitaH samyag rAmo daSaraTAtmajaH
pampAtIre hanumatA saMgato vAnareRa ha
hanumadvacanAc cEva sugrIveRa samAgataH
sugrIvAya ca tat sarvaM SaMsad rAmo mahAbalaH
tato vAnararAjena vErAnukaTanaM prati
rAmAyAveditaM sarvaM praRayAd duHKitena ca
vAlinaS ca balaM tatra kaTayAm Asa vAnaraH
pratijYAtaM ca rAmeRa tadA vAlivaDaM prati
sugrIvaH SaNkitaS cAsIn nityaM vIryeRa rAGave
rAGavaH pratyayArTaM tu dunduBeH kAyam uttamam
pAdANguzWena cikzepa saMpUrRaM daSayojanam
biBeda ca punaH sAlAn saptEkena mahezuRA
giriM rasAtalaM cEva janayan pratyayaM tadA
tataH prItamanAs tena viSvastaH sa mahAkapiH
kizkinDAM rAmasahito jagAma ca guhAM tadA
tato 'garjad DarivaraH sugrIvo hemapiNgalaH
tena nAdena mahatA nirjagAma harISvaraH
tataH sugrIvavacanAd DatvA vAlinam Ahave
sugrIvam eva tad rAjye rAGavaH pratyapAdayat
sa ca sarvAn samAnIya vAnarAn vAnararzaBaH
diSaH prasTApayAm Asa didfkzur janakAtmajAm
tato gfDrasya vacanAt saMpAter hanumAn balI
SatayojanavistIrRaM pupluve lavaRArRavam
tatra laNkAM samAsAdya purIM rAvaRapAlitAm
dadarSa sItAM DyAyantIm aSokavanikAM gatAm
nivedayitvABijYAnaM pravfttiM ca nivedya ca
samASvAsya ca vEdehIM mardayAm Asa toraRam
paYca senAgragAn hatvA sapta mantrisutAn api
SUram akzaM ca nizpizya grahaRaM samupAgamat
astreRonmuham AtmAnaM jYAtvA pEtAmahAd varAt
marzayan rAkzasAn vIro yantriRas tAn yadfcCayA
tato dagDvA purIM laNkAm fte sItAM ca mETilIm
rAmAya priyam AKyAtuM punar AyAn mahAkapiH
so 'Bigamya mahAtmAnaM kftvA rAmaM pradakziRam
nyavedayad ameyAtmA dfzwA sIteti tattvataH
tataH sugrIvasahito gatvA tIraM mahodaDeH
samudraM kzoBayAm Asa SarEr AdityasaMniBEH
darSayAm Asa cAtmAnaM samudraH saritAM patiH
samudravacanAc cEva nalaM setum akArayat
tena gatvA purIM laNkAM hatvA rAvaRam Ahave
aByaziYcat sa laNkAyAM rAkzasendraM viBIzaRam
karmaRA tena mahatA trElokyaM sacarAcaram
sadevarzigaRaM tuzwaM rAGavasya mahAtmanaH
taTA paramasaMtuzwEH pUjitaH sarvadEvatEH
kftakftyas tadA rAmo vijvaraH pramumoda ha
devatAByo varAn prApya samutTApya ca vAnarAn
puzpakaM tat samAruhya nandigrAmaM yayO tadA
nandigrAme jawAM hitvA BrAtfBiH sahito 'naGaH
rAmaH sItAm anuprApya rAjyaM punar avAptavAn
prahfzwamudito lokas tuzwaH puzwaH suDArmikaH
nirAyamo arogaS ca durBikzaBayavarjitaH
na putramaraRaM ke cid drakzyanti puruzAH kva cit
nAryaS cAviDavA nityaM Bavizyanti pativratAH
na vAtajaM BayaM kiM cin nApsu majjanti jantavaH
na cAgrijaM BayaM kiM cid yaTA kftayuge taTA
aSvameDaSatEr izwvA taTA bahusuvarRakEH
gavAM kowyayutaM dattvA vidvadByo viDipUrvakam
rAjavaMSAY SataguRAn sTApayizyati rAGavaH
cAturvarRyaM ca loke 'smin sve sve Darme niyokzyati
daSavarzasahasrARi daSavarzaSatAni ca
rAmo rAjyam upAsitvA brahmalokaM gamizyati
idaM pavitraM pApaGnaM puRyaM vedES ca saMmitam
yaH paWed rAmacaritaM sarvapApEH pramucyate
etad AKyAnam AyuzyaM paWan rAmAyaRaM naraH
saputrapOtraH sagaRaH pretya svarge mahIyate
paWan dvijo vAgfzaBatvam IyAt; syAt kzatriyo BUmipatitvam IyAt
vaRigjanaH paRyaPalatvam IyAj; janaS ca SUdro 'pi mahattvam IyAt
nAradasya tu tad vAkyaM SrutvA vAkyaviSAradaH
pUjayAm Asa DarmAtmA sahaSizyo mahAmuniH
yaTAvat pUjitas tena devarzir nAradas tadA
ApfzwvEvAByanujYAtaH sa jagAma vihAyasaM
sa muhUtaM gate tasmin devalokaM munis tadA
jagAma tamasAtIraM jAhnavyAs tv avidUrataH
sa tu tIraM samAsAdya tamasAyA mahAmuniH
Sizyam Aha sTitaM pArSve dfzwvA tIrTam akardamam
akardamam idaM tIrTaM BaradvAja niSAmaya
ramaRIyaM prasannAmbu sanmanuzyamano yaTA
nyasyatAM kalaSas tAta dIyatAM valkalaM mama
idam evAvagAhizye tamasAtIrTam uttamam
evam ukto BaradvAjo vAlmIkena mahAtmanA
prAyacCata munes tasya valkalaM niyato guroH
sa SizyahastAd AdAya valkalaM niyatendriyaH
vicacAra ha paSyaMs tat sarvato vipulaM vanam
tasyAByASe tu miTunaM carantam anapAyinam
dadarSa BagavAMs tatra krOYcayoS cAruniHsvanam
tasmAt tu miTunAd ekaM pumAMsaM pApaniScayaH
jaGAna vEranilayo nizAdas tasya paSyataH
taM SoRitaparItANgaM vezwamAnaM mahItale
BAryA tu nihataM dfzwvA rurAva karuRAM giram
taTA tu taM dvijaM dfzwvA nizAdena nipAtitam
fzer DarmAtmanas tasya kAruRyaM samapadyata
tataH karuRaveditvAd aDarmo 'yam iti dvijaH
niSAmya rudatIM krOYcIm idaM vacanam abravIt
mA nizAda pratizWAM tvam agamaH SASvatIM samAH
yat krOYcamiTunAd ekam avaDIH kAmamohitam
tasyEvaM bruvataS cintA baBUva hfdi vIkzataH
SokArtenAsya SakuneH kim idaM vyAhftaM mayA
cintayan sa mahAprAjYaS cakAra matimAn matim
SizyaM cEvAbravId vAkyam idaM sa munipuMgavaH
pAdabadDo 'kzarasamas tantrIlayasamanvitaH
SokArtasya pravftto me Sloko Bavatu nAnyaTA
Sizyas tu tasya bruvato muner vAkyam anuttamam
pratijagrAha saMhfzwas tasya tuzwo 'Bavad guruH
so 'BizekaM tataH kftvA tIrTe tasmin yaTAviDi
tam eva cintayann arTam upAvartata vE muniH
BaradvAjas tataH Sizyo vinItaH SrutavAn guroH
kalaSaM pUrRam AdAya pfzWato 'nujagAma ha
sa praviSyASramapadaM SizyeRa saha Darmavit
upavizwaH kaTAS cAnyAS cakAra DyAnam AsTitaH
AjagAma tato brahmA lokakartA svayaMpraBuH
caturmuKo mahAtejA drazwuM taM munipuMgavam
vAlmIkir aTa taM dfzwvA sahasotTAya vAg yataH
prAYjaliH prayato BUtvA tasTO paramavismitaH
pUjayAm Asa taM devaM pAdyArGyAsanavandanEH
praRamya viDivac cEnaM pfzwvAnAmayam avyayam
aTopaviSya BagavAn Asane paramArcite
vAlmIkaye maharzaye saMdideSAsanaM tataH
upavizwe tadA tasmin sAkzAl lokapitAmahe
tad gatenEva manasA vAlmIkir DyAnam AsTitaH
pApAtmanA kftaM kazwaM vEragrahaRabudDinA
yas tAdfSaM cAruravaM krOYcaM hanyAd akAraRAt
Socann eva muhuH krOYcIm upaSlokam imaM punaH
jagAv antargatamanA BUtvA SokaparAyaRaH
tam uvAca tato brahmA prahasan munipuMgavam
Sloka eva tvayA badDo nAtra kAryA vicAraRA
macCandAd eva te brahman pravftteyaM sarasvatI
rAmasya caritaM kftsnaM kuru tvam fzisattama
DarmAtmano guRavato loke rAmasya DImataH
vfttaM kaTaya DIrasya yaTA te nAradAc Crutam
rahasyaM ca prakASaM ca yad vfttaM tasya DImataH
rAmasya saha sOmitre rAkzasAnAM ca sarvaSaH
vEdehyAS cEva yad vfttaM prakASaM yadi vA rahaH
tac cApy aviditaM sarvaM viditaM te Bavizyati
na te vAg anftA kAvye kA cid atra Bavizyati
kuru rAma kaTAM puRyAM SlokabadDAM manoramAm
yAvat sTAsyanti girayaH saritaS ca mahItale
tAvad rAmAyaRakaTA lokezu pracarizyati
yAvad rAmasya ca kaTA tvatkftA pracarizyati
tAvad UrDvam aDaS ca tvaM mallokezu nivatsyasi
ity uktvA BagavAn brahmA tatrEvAntaraDIyata
tataH saSizyo vAlmIkir munir vismayam AyayO
tasya SizyAs tataH sarve jaguH Slokam imaM punaH
muhur muhuH prIyamARAH prAhuS ca BfSavismitAH
samAkzarES caturBir yaH pAdEr gIto maharziRA
so 'nuvyAharaRAd BUyaH SokaH Slokatvam AgataH
tasya budDir iyaM jAtA vAlmIker BAvitAtmanaH
kftsnaM rAmAyaRaM kAvyam IdfSEH karavARy aham
udAravfttArTapadEr manoramEs; tadAsya rAmasya cakAra kIrtimAn
samAkzarEH SlokaSatEr yaSasvino; yaSaskaraM kAvyam udAraDIr muniH
SrutvA vas tu samagraM tad DarmAtmA DarmasaMhitam
vyaktam anvezate BUyo yad vfttaM tasya DImataH
upaspfSyodakaM saMyan muniH sTitvA kftAYjaliH
prAcInAgrezu darBezu DarmeRAnvezate gatim
janma rAmasya sumahad vIryaM sarvAnukUlatAm
lokasya priyatAM kzAntiM sOmyatAM satyaSIlatAm
nAnAcitrAH kaTAS cAnyA viSvAmitrasahAyane
jAnakyAS ca vivAhaM ca DanuzaS ca viBedanam
rAmarAmavivAdaM ca guRAn dASaraTes taTA
taTABizekaM rAmasya kEkeyyA duzwaBAvatAm
vyAGAtaM cABizekasya rAmasya ca vivAsanam
rAjYaH SokaM vilApaM ca paralokasya cASrayam
prakftInAM vizAdaM ca prakftInAM visarjanam
nizAdADipasaMvAdaM sUtopAvartanaM taTA
gaNgAyAS cABisaMtAraM BaradvAjasya darSanam
BaradvAjAByanujYAnAc citrakUwasya darSanam
vAstukarmaniveSaM ca BaratAgamanaM taTA
prasAdanaM ca rAmasya pituS ca salilakriyAm
pAdukAgryABizekaM ca nandigrAma nivAsanam
daRqakAraRyagamanaM sutIkzRena samAgamam
anasUyAsamasyAM ca aNgarAgasya cArpaRam
SUrpaRaKyAS ca saMvAdaM virUpakaraRaM taTA
vaDaM KaratriSirasor utTAnaM rAvaRasya ca
mArIcasya vaDaM cEva vEdehyA haraRaM taTA
rAGavasya vilApaM ca gfDrarAjanibarhaRam
kabanDadarSanaM cEva pampAyAS cApi darSanam
SarbaryA darSanaM cEva hanUmaddarSanaM taTA
vilApaM cEva pampAyAM rAGavasya mahAtmanaH
fzyamUkasya gamanaM sugrIveRa samAgamam
pratyayotpAdanaM saKyaM vAlisugrIvavigraham
vAlipramaTanaM cEva sugrIvapratipAdanam
tArAvilApasamayaM varzarAtrinivAsanam
kopaM rAGavasiMhasya balAnAm upasaMgraham
diSaH prasTApanaM cEva pfTivyAS ca nivedanam
aNgulIyakadAnaM ca fkzasya biladarSanam
prAyopaveSanaM cEva saMpAteS cApi darSanam
parvatArohaRaM cEva sAgarasya ca laNGanam
rAtrO laNkApraveSaM ca ekasyApi vicintanam
ApAnaBUmigamanam avaroDasya darSanam
aSokavanikAyAnaM sItAyAS cApi darSanam
aBijYAnapradAnaM ca sItAyAS cApi BAzaRam
rAkzasItarjanaM cEva trijawAsvapnadarSanam
maRipradAnaM sItAyA vfkzaBaNgaM taTEva ca
rAkzasIvidravaM cEva kiMkarARAM nibarhaRam
grahaRaM vAyusUnoS ca laNkAdAhABigarjanam
pratiplavanam evATa maDUnAM haraRaM taTA
rAGavASvAsanaM cEva maRiniryAtanaM taTA
saMgamaM ca samudrasya nalasetoS ca banDanam
pratAraM ca samudrasya rAtrO laNkAvaroDanam
viBIzaRena saMsargaM vaDopAyanivedanam
kumBakarRasya niDanaM meGanAdanibarhaRam
rAvaRasya vinASaM ca sItAvAptim areH pure
biBIzaRABizekaM ca puzpakasya ca darSanam
ayoDyAyAS ca gamanaM Baratena samAgamam
rAmABizekAByudayaM sarvasEnyavisarjanam
svarAzwraraYjanaM cEva vEdehyAS ca visarjanam
anAgataM ca yat kiM cid rAmasya vasuDAtale
tac cakArottare kAvye vAlmIkir BagavAn fziH
prAptarAjyasya rAmasya vAlmIkir BagavAn fziH
cakAra caritaM kftsnaM vicitrapadam AtmavAn
kftvA tu tan mahAprAjYaH saBavizyaM sahottaram
cintayAm Asa ko nv etat prayuYjIyAd iti praBuH
tasya cintayamAnasya maharzer BAvitAtmanaH
agfhRItAM tataH pAdO munivezO kuSIlavO
kuSIlavO tu DarmajYO rAjaputrO yaSasvinO
BrAtarO svarasaMpannO dadarSASramavAsinO
sa tu meDAvinO dfzwvA vedezu parinizWitO
vedopabfhmaRArTAya tAv agrAhayata praBuH
kAvyaM rAmAyaRaM kftsnaM sItAyAS caritaM mahat
pOlastya vaDam ity eva cakAra caritavrataH
pAWye geye ca maDuraM pramAREs triBir anvitam
jAtiBiH saptaBir yuktaM tantrIlayasamanvitam
hAsyaSfNgArakAruRyarOdravIraBayAnakEH
bIBatsAdirasEr yuktaM kAvyam etad agAyatAm
tO tu gAnDarvatattvajYO sTAna mUrcCana kovidO
BrAtarO svarasaMpannO ganDarvAv iva rUpiRO
rUpalakzaRasaMpannO maDurasvaraBAziRO
bimbAd ivodDftO bimbO rAmadehAt taTAparO
tO rAjaputrO kArtsnyena Darmyam AKyAnam uttamam
vAco viDeyaM tat sarvaM kftvA kAvyam aninditO
fzIRAM ca dvijAtInAM sADUnAM ca samAgame
yaTopadeSaM tattvajYO jagatus tO samAhitO
mahAtmAnO mahABAgO sarvalakzaRalakzitO
tO kadA cit sametAnAm fzIRAM BAvitAtmanAm
AsInAnAM samIpasTAv idaM kAvyam agAyatAm
tac CrutvA munayaH sarve bAzpaparyAkulekzaRAH
sADu sADv ity tAv UcatuH paraM vismayam AgatAH
te prItamanasaH sarve munayo DarmavatsalAH
praSaSaMsuH praSastavyO gAyamAnO kuSIlavO
aho gItasya mADuryaM SlokAnAM ca viSezataH
ciranirvfttam apy etat pratyakzam iva darSitam
praviSya tAv uBO suzWu tadA BAvam agAyatAm
sahitO maDuraM raktaM saMpannaM svarasaMpadA
evaM praSasyamAnO tO tapaHSlAGyEr maharziBiH
saMraktataram atyarTaM maDuraM tAv agAyatAm
prItaH kaS cin munis tAByAM saMsTitaH kalaSaM dadO
prasanno valkalaM kaS cid dadO tAByAM mahAyaSAH
AScaryam idam AKyAnaM muninA saMprakIrtitam
paraM kavInAm ADAraM samAptaM ca yaTAkramam
praSasyamAnO sarvatra kadA cit tatra gAyakO
raTyAsu rAjamArgezu dadarSa BaratAgrajaH
svaveSma cAnIya tato BrAtarO sakuSIlavO
pUjayAm Asa pUjArhO rAmaH SatrunibarhaRaH
AsInaH kAYcane divye sa ca siMhAsane praBuH
upopavizwEH sacivEr BrAtfBiS ca paraMtapaH
dfzwvA tu rUpasaMpannO tAv uBO vIRinO tataH
uvAca lakzmaRaM rAmaH SatruGnaM BarataM taTA
SrUyatAm idam AKyAnam anayor devavarcasoH
vicitrArTapadaM samyag gAyator maDurasvaram
imO munI pArTivalakzmaRAnvitO; kuSIlavO cEva mahAtapasvinO
mamApi tad BUtikaraM pracakzate; mahAnuBAvaM caritaM niboData
tatas tu tO rAmavacaH pracoditAv; agAyatAM mArgaviDAnasaMpadA
sa cApi rAmaH parizadgataH SanEr; buBUzayAsaktamanA baBUva
sarvApUrvam iyaM yezAm AsIt kftsnA vasuMDarA
prajApatim upAdAya nfpARAM jayaSAlinAm
yezAM sa sagaro nAma sAgaro yena KAnitaH
zazwiH putrasahasrARi yaM yAntaM paryavArayan
ikzvAkURAm idaM tezAM rAjYAM vaMSe mahAtmanAm
mahad utpannam AKyAnaM rAmAyaRam iti Srutam
tad idaM vartayizyAmi sarvaM niKilam AditaH
DarmakAmArTasahitaM Srotavyam anasUyayA
kosalo nAma muditaH sPIto janapado mahAn
nivizwaH sarayUtIre praBUtaDanaDAnyavAn
ayoDyA nAma nagarI tatrAsIl lokaviSrutA
manunA mAnavendreRa yA purI nirmitA svayam
AyatA daSa ca dve ca yojanAni mahApurI
SrImatI trIRi vistIrRA suviBaktamahApaTA
rAjamArgeRa mahatA suviBaktena SoBitA
muktapuzpAvakIrRena jalasiktena nityaSaH
tAM tu rAjA daSaraTo mahArAzwravivarDanaH
purIm AvAsayAm Asa divi devapatir yaTA
kapAwatoraRavatIM suviBaktAntarApaRAm
sarvayantrAyuDavatIm upetAM sarvaSilpiBiH
sUtamAgaDasaMbADAM SrImatIm atulapraBAm
uccAwwAlaDvajavatIM SataGnISatasaMkulAm
vaDUnAwakasaNGES ca saMyuktAM sarvataH purIm
udyAnAmravaRopetAM mahatIM sAlameKalAm
durgagamBIrapariGAM durgAm anyEr durAsadAm
vAjivAraRasaMpUrRAM goBir uzwrEH KarEs taTA
sAmantarAjasaNGES ca balikarmaBir AvftAm
nAnAdeSanivAsES ca vaRigBir upaSoBitAm
prasAdE ratnavikftEH parvatEr upaSoBitAm
kUwAgArES ca saMpUrRAm indrasyevAmarAvatIm
citrAm azwApadAkArAM varanArIgaREr yutAm
sarvaratnasamAkIrRAM vimAnagfhaSoBitAm
gfhagAQAm avicCidrAM samaBUmO niveSitAm
SAlitaRqulasaMpUrRAm ikzukARqarasodakAm
dunduBIBir mfdaNgES ca vIRABiH paRavEs taTA
nAditAM BfSam atyarTaM pfTivyAM tAm anuttamAm
vimAnam iva sidDAnAM tapasADigataM divi
suniveSitaveSmAntAM narottamasamAvftAm
ye ca bAREr na viDyanti viviktam aparAparam
SabdaveDyaM ca vitataM laGuhastA viSAradAH
siMhavyAGravarAhARAM mattAnAM nadatAM vane
hantAro niSitEH SastrEr balAd bAhubalEr api
tAdfSAnAM sahasrEs tAm aBipUrRAM mahAraTEH
purIm AvAsayAm Asa rAjA daSaraTas tadA
tAm agnimadBir guRavadBir AvftAM; dvijottamEr vedazaqaNgapAragEH
sahasradEH satyaratEr mahAtmaBir; maharzikalpEr fziBiS ca kevalEH
puryAM tasyAm ayoDyAyAM vedavit sarvasaMgrahaH
dIrGadarSI mahAtejAH pOrajAnapadapriyaH
ikzvAkURAm atiraTo yajvA Darmarato vaSI
maharzikalpo rAjarzis trizu lokfzu viSrutaH
balavAn nihatAmitro mitravAn vijitendriyaH
DanES ca saMcayES cAnyEH SakravESravaRopamaH
yaTA manur mahAtejA lokasya parirakzitA
taTA daSaraTo rAjA vasaY jagad apAlayat
tena satyABisaMDena trivargam anutizWatA
pAlitA sA purI SrezWendreRa ivAmarAvatI
tasmin puravare hfzwA DarmAtmanA bahu SrutAH
narAs tuzwADanEH svEH svEr alubDAH satyavAdinaH
nAlpasaMnicayaH kaS cid AsIt tasmin purottame
kuwumbI yo hy asidDArTo 'gavASvaDanaDAnyavAn
kAmI vA na kadaryo vA nfSaMsaH puruzaH kva cit
drazwuM Sakyam ayoDyAyAM nAvidvAn na ca nAstikaH
sarve narAS ca nAryaS ca DarmaSIlAH susaMyatAH
muditAH SIlavfttAByAM maharzaya ivAmalAH
nAkuRqalI nAmukuwI nAsragvI nAlpaBogavAn
nAmfzwo nAnuliptANgo nAsuganDaS ca vidyate
nAmfzwaBojI nAdAtA nApy anaNgadanizkaDfk
nAhastABaraRo vApi dfSyate nApy anAtmavAn
nAnAhitAgnir nAyajvA vipro nApy asahasradaH
kaS cid AsId ayoDyAyAM na ca nirvfttasaMkaraH
svakarmaniratA nityaM brAhmaRA vijitendriyAH
dAnADyayanaSIlAS ca saMyatAS ca pratigrahe
na nAstiko nAnftako na kaS cid abahuSrutaH
nAsUyako na cASakto nAvidvAn vidyate tadA
na dInaH kziptacitto vA vyaTito vApi kaS cana
kaS cin naro vA nArI vA nASrImAn nApy arUpavAn
drazwuM Sakyam ayoDyAyAM nApi rAjanyaBaktimAn
varRezv agryacaturTezu devatAtiTipUjakAH
dIrGAyuzo narAH sarve DarmaM satyaM ca saMSritAH
kzatraM brahmamuKaM cAsId vESyAH kzatram anuvratAH
SUdrAH svaDarmaniratAs trIn varRAn upacAriRaH
sA tenekzvAkunATena purI suparirakzitA
yaTA purastAn manunA mAnavendreRa DImatA
yoDAnAm agnikalpAnAM peSalAnAm amarziRAm
saMpUrRAkftavidyAnAM guhAkesariRAm iva
kAmbojavizaye jAtEr bAhlIkES ca hayottamEH
vanAyujEr nadIjES ca pUrRAharihayopamEH
vinDyaparvapajEr mattEH pUrRA hEmavatEr api
madAnvitEr atibalEr mAtaNgEH parvatopamEH
aYjanAd api nizkrAntEr vAmanAd api ca dvipEH
BadramandrEr BadramfgEr mfgamandrES ca sA purI
nityamattEH sadA pUrRA nAgEr acalasaMniBEH
sA yojane ca dve BUyaH satyanAmA prakASate
tAM satyanAmAM dfQatoraRArgalAm; gfhEr vicitrEr upaSoBitAM SivAm
purIm ayoDyAM nfsahasrasaMkulAM; SaSAsa vE Sakrasamo mahIpatiH
azwO baBUvur vIrasya tasyAmAtyA yaSasvinaH
SucayaS cAnuraktAS ca rAjakftyezu nityaSaH
Dfzwir jayanto vijayaH sidDArTo arTasADakaH
aSoko mantrapAlaS ca sumantraS cAzwamo 'Bavat
ftvijO dvAv aBimatO tasyAstAm fzisattamO
vasizWo vAmadevaS ca mantriRaS ca taTApare
SrImantaS ca mahAtmAnaH SAstrajYA dfQavikramAH
kIrtimantaH praRihitA yaTA vacanakAriRaH
tejaHkzamAyaSaHprAptAH smitapUrvABiBAziRaH
kroDAt kAmArTahetor vA na brUyur anftaM vacaH
tezAm aviditaM kiM cit svezu nAsti parezu vA
kriyamARaM kftaM vApi cAreRApi cikIrzitam
kuSalA vyavahArezu sOhfdezu parIkzitAH
prAptakAlaM yaTA daRqaM DArayeyuH sutezv api
koSasaMgrahaRe yuktA balasya ca parigrahe
ahitaM cApi puruzaM na vihiMsyur adUzakam
vIrAMS ca niyatotsAhA rAja SAstram anuzWitAH
SucInAM rakzitAraS ca nityaM vizayavAsinAm
brahmakzatram ahiMsantas te koSaM samapUrayan
sutIkzRadaRqAH saMprekzya puruzasya balAbalam
SucInAm ekabudDInAM sarvezAM saMprajAnatAm
nAsIt pure vA rAzwre vA mfzAvAdI naraH kva cit
kaS cin na duzwas tatrAsIt paradAraratir naraH
praSAntaM sarvam evAsId rAzwraM puravaraM ca tat
suvAsasaH suveSAS ca te ca sarve suSIlinaH
hitArTaM ca narendrasya jAgrato nayacakzuzA
gurO guRagfhItAS ca praKyAtAS ca parAkramEH
videSezv api vijYAtAH sarvato budDiniScayAt
IdfSEs tEr amAtyEs tu rAjA daSaraTo 'naGaH
upapanno guRopetEr anvaSAsad vasuMDarAm
avekzamARaS cAreRa prajA DarmeRa raYjayan
nADyagacCad viSizwaM vA tulyaM vA Satrum AtmanaH
tEr mantriBir mantrahitEr nivizwEr; vfto 'nuraktEH kuSalEH samarTEH
sa pArTivo dIptim avApa yuktas; tejomayEr goBir ivodito 'rkaH
tasya tv evaM praBAvasya DarmajYasya mahAtmanaH
sutArTaM tapyamAnasya nAsId vaMSakaraH sutaH
cintayAnasya tasyEvaM budDir AsIn mahAtmanaH
sutArTaM vAjimeDena kimarTaM na yajAmy aham
sa niScitAM matiM kftvA yazwavyam iti budDimAn
mantriBiH saha DarmAtmA sarvEr eva kftAtmaBiH
tato 'bravId idaM rAjA sumantraM mantrisattamam
SIGram Anaya me sarvAn gurUMs tAn sapurohitAn
etac CrutvA rahaH sUto rAjAnam idam abravIt
ftvigBir upadizwo 'yaM purAvftto mayA SrutaH
sanatkumAro BagavAn pUrvaM kaTitavAn kaTAm
fzIRAM saMniDO rAjaMs tava putrAgamaM prati
kASyapasya tu putro 'sti viBARqaka iti SrutaH
fzyaSfNga iti KyAtas tasya putro Bavizyati
sa vane nityasaMvfdDo munir vanacaraH sadA
nAnyaM jAnAti viprendro nityaM pitranuvartanAt
dvEviDyaM brahmacaryasya Bavizyati mahAtmanaH
lokezu praTitaM rAjan viprES ca kaTitaM sadA
tasyEvaM vartamAnasya kAlaH samaBivartata
agniM SuSrUzamARasya pitaraM ca yaSasvinam
etasminn eva kAle tu romapAdaH pratApavAn
aNgezu praTitA rAjA Bavizyati mahAbalaH
tasya vyatikramAd rAjYo Bavizyati sudAruRA
anAvfzwiH suGorA vE sarvaBUtaBayAvahA
anAvfzwyAM tu vfttAyAM rAjA duHKasamanvitaH
brAhmaRAY SrutavfdDAMS ca samAnIya pravakzyati
BavantaH SrutaDarmARo loke cAritravedinaH
samAdiSantu niyamaM prAyaScittaM yaTA Bavet
vakzyanti te mahIpAlaM brAhmaRA vedapAragAH
viBARqakasutaM rAjan sarvopAyEr ihAnaya
AnAyya ca mahIpAla fzyaSfNgaM susatkftam
prayacCa kanyAM SAntAM vE viDinA susamAhitaH
tezAM tu vacanaM SrutvA rAjA cintAM prapatsyate
kenopAyena vE Sakyam ihAnetuM sa vIryavAn
tato rAjA viniScitya saha mantriBir AtmavAn
purohitam amAtyAMS ca prezayizyati satkftAn
te tu rAjYo vacaH SrutvA vyaTitA vanatAnanAH
na gacCema fzer BItA anunezyanti taM nfpam
vakzyanti cintayitvA te tasyopAyAMS ca tAn kzamAn
AnezyAmo vayaM vipraM na ca dozo Bavizyati
evam aNgADipenEva gaRikABir fzeH sutaH
AnIto 'varzayad devaH SAntA cAsmE pradIyate
fzyaSfNgas tu jAmAtA putrAMs tava viDAsyati
sanatkumArakaTitam etAvad vyAhftaM mayA
aTa hfzwo daSaraTaH sumantraM pratyaBAzata
yaTarzyaSfNgas tv AnIto vistareRa tvayocyatAm
sumantraS codito rAjYA provAcedaM vacas tadA
yaTarzyaSfNgas tv AnItaH SfRu me mantriBiH saha
romapAdam uvAcedaM sahAmAtyaH purohitaH
upAyo nirapAyo 'yam asmABir aBicintitaH
fzyaSfNgo vanacaras tapaHsvADyAyane rataH
anaBijYaH sa nArIRAM vizayARAM suKasya ca
indriyArTEr aBimatEr naracitta pramATiBiH
puram AnAyayizyAmaH kzipraM cADyavasIyatAm
gaRikAs tatra gacCantu rUpavatyaH svalaMkftAH
praloBya viviDopAyEr AnezyantIha satkftAH
SrutvA taTeti rAjA ca pratyuvAca purohitam
purohito mantriRaS ca taTA cakruS ca te tadA
vAramuKyAs tu tac CrutvA vanaM praviviSur mahat
ASramasyAvidUre 'smin yatnaM kurvanti darSane
fziputrasya Gorasya nityam ASramavAsinaH
pituH sa nityasaMtuzwo nAticakrAma cASramAt
na tena janmapraBfti dfzwapUrvaM tapasvinA
strI vA pumAn vA yac cAnyat sattvaM nagara rAzwrajam
tataH kadA cit taM deSam AjagAma yadfcCayA
viBARqakasutas tatra tAS cApaSyad varANganAH
tAS citravezAH pramadA gAyantyo maDurasvarEH
fziputram upAgamya sarvA vacanam abruvan
kas tvaM kiM vartase brahmaY jYAtum icCAmahe vayam
ekas tvaM vijane Gore vane carasi SaMsa naH
adfzwarUpAs tAs tena kAmyarUpA vane striyaH
hArdAt tasya matir jAtA AKyAtuM pitaraM svakam
pitA viBARqako 'smAkaM tasyAhaM suta OrasaH
fzyaSfNga iti KyAtaM nAma karma ca me Buvi
ihASramapado 'smAkaM samIpe SuBadarSanAH
karizye vo 'tra pUjAM vE sarvezAM viDipUrvakam
fziputravacaH SrutvA sarvAsAM matir Asa vE
tad ASramapadaM drazwuM jagmuH sarvAS ca tena ha
gatAnAM tu tataH pUjAm fziputraS cakAra ha
idam arGyam idaM pAdyam idaM mUlaM PalaM ca naH
pratigfhya tu tAM pUjAM sarvA eva samutsukAH
fzer BItAS ca SIGraM tu gamanAya matiM daDuH
asmAkam api muKyAni PalAnImAni vE dvija
gfhARa prati BadraM te Bakzayasva ca mA ciram
tatas tAs taM samAliNgya sarvA harzasamanvitAH
modakAn pradadus tasmE BakzyAMS ca viviDAY SuBAn
tAni cAsvAdya tejasvI PalAnIti sma manyate
anAsvAditapUrvARi vane nityanivAsinAm
ApfcCya ca tadA vipraM vratacaryAM nivedya ca
gacCanti smApadeSAt tA BItAs tasya pituH striyaH
gatAsu tAsu sarvAsu kASyapasyAtmajo dvijaH
asvasTahfdayaS cAsId duHKaM sma parivartate
tato 'paredyus taM deSam AjagAma sa vIryavAn
manojYA yatra tA dfzwA vAramuKyAH svalaMkftAH
dfzwvEva ca tadA vipram AyAntaM hfzwa mAnasAH
upasftya tataH sarvAs tAs tam Ucur idaM vacaH
ehy ASramapadaM sOmya asmAkam iti cAbruvan
tatrApy eza viDiH SrImAn viSezeRa Bavizyati
SrutvA tu vacanaM tAsAM sarvAsAM hfdayaMgamam
gamanAya matiM cakre taM ca ninyus tadA striyaH
tatra cAnIyamAne tu vipre tasmin mahAtmani
vavarza sahasA devo jagat prahlAdayaMs tadA
varzeREvAgataM vipraM vizayaM svaM narADipaH
pratyudgamya muniM prahvaH SirasA ca mahIM gataH
arGyaM ca pradadO tasmE nyAyataH susamAhitaH
vavre prasAdaM viprendrAn mA vipraM manyur AviSet
antaHpuraM praviSyAsmE kanyAM dattvA yaTAviDi
SAntAM SAntena manasA rAjA harzam avApa saH
evaM sa nyavasat tatra sarvakAmEH supUjitaH
fzyaSfNgo mahAtejAH SAntayA saha BAryayA
BUya eva ca rAjendra SfRu me vacanaM hitam
yaTA sa devapravaraH kaTayAm Asa budDimAn
ikzvAkURAM kule jAto Bavizyati suDArmikaH
rAjA daSaraTo nAmnA SrImAn satyapratiSravaH
aNgarAjena saKyaM ca tasya rAjYo Bavizyati
kanyA cAsya mahABAgA SAntA nAma Bavizyati
putras tv aNgasya rAjYas tu romapAda iti SrutaH
taM sa rAjA daSaraTo gamizyati mahAyaSAH
anapatyo 'smi DarmAtmaY SAntA BAryA mama kratum
Ahareta tvayAjYaptaH saMtAnArTaM kulasya ca
SrutvA rAjYo 'Ta tad vAkyaM manasA sa vicintya ca
pradAsyate putravantaM SAntA BartAram AtmavAn
pratigfhya ca taM vipraM sa rAjA vigatajvaraH
Aharizyati taM yajYaM prahfzwenAntarAtmanA
taM ca rAjA daSaraTo yazwukAmaH kftAYjaliH
fzyaSfNgaM dvijaSrezWaM varayizyati Darmavit
yajYArTaM prasavArTaM ca svargArTaM ca nareSvaraH
laBate ca sa taM kAmaM dvija muKyAd viSAM patiH
putrAS cAsya Bavizyanti catvAro 'mitavikramAH
vaMSapratizWAnakarAH sarvalokezu viSrutAH
evaM sa devapravaraH pUrvaM kaTitavAn kaTAm
sanatkumAro BagavAn purA devayuge praBuH
sa tvaM puruzaSArdUla tam Anaya susatkftam
svayam eva mahArAja gatvA sabalavAhanaH
anumAnya vasizWaM ca sUtavAkyaM niSamya ca
sAntaHpuraH sahAmAtyaH prayayO yatra sa dvijaH
vanAni saritaS cEva vyatikramya SanEH SanEH
aBicakrAma taM deSaM yatra vE munipuMgavaH
AsAdya taM dvijaSrezWaM romapAdasamIpagam
fziputraM dadarSAdO dIpyamAnam ivAnalam
tato rAjA yaTAnyAyaM pUjAM cakre viSezataH
saKitvAt tasya vE rAjYaH prahfzwenAntarAtmanA
romapAdena cAKyAtam fziputrAya DImate
saKyaM saMbanDakaM cEva tadA taM pratyapUjayat
evaM susatkftas tena sahozitvA nararzaBaH
saptAzwadivasAn rAjA rAjAnam idam abravIt
SAntA tava sutA rAjan saha BartrA viSAmpate
madIyaM nagaraM yAtu kAryaM hi mahad udyatam
taTeti rAjA saMSrutya gamanaM tasya DImataH
uvAca vacanaM vipraM gacCa tvaM saha BAryayA
fziputraH pratiSrutya taTety Aha nfpaM tadA
sa nfpeRAByanujYAtaH prayayO saha BAryayA
tAv anyonyAYjaliM kftvA snehAt saMSlizya corasA
nanandatur daSaraTo romapAdaS ca vIryavAn
tataH suhfdam ApfcCya prasTito raGunandanaH
pOreByaH prezayAm Asa dUtAn vE SIGragAminaH
kriyatAM nagaraM sarvaM kzipram eva svalaMkftam
tataH prahfzwAH pOrAs te SrutvA rAjAnam Agatam
taTA pracakrus tat sarvaM rAjYA yat prezitaM tadA
tataH svalaMkftaM rAjA nagaraM praviveSa ha
SaNKadunduBinirGozEH puraskftya dvijarzaBam
tataH pramuditAH sarve dfzwvA vE nAgarA dvijam
praveSyamAnaM satkftya narendreRendrakarmaRA
antaHpuraM praveSyEnaM pUjAM kftvA tu SAstrataH
kftakftyaM tadAtmAnaM mene tasyopavAhanAt
antaHpurARi sarvARi SAntAM dfzwvA taTAgatAm
saha BartrA viSAlAkzIM prItyAnandam upAgaman
pUjyamAnA ca tABiH sA rAjYA cEva viSezataH
uvAsa tatra suKitA kaM cit kAlaM saha dvijA
tataH kAle bahutiTe kasmiMS cit sumanohare
vasante samanuprApte rAjYo yazwuM mano 'Bavat
tataH prasAdya SirasA taM vipraM devavarRinam
yajYAya varayAm Asa saMtAnArTaM kulasya ca
taTeti ca sa rAjAnam uvAca ca susatkftaH
saMBArAH saMBriyantAM te turagaS ca vimucyatAm
tato rAjAbravId vAkyaM sumantraM mantrisattamam
sumantrAvAhaya kzipram ftvijo brahmavAdinaH
tataH sumantras tvaritaM gatvA tvaritavikramaH
samAnayat sa tAn viprAn samastAn vedapAragAn
suyajYaM vAmadevaM ca jAbAlim aTa kASyapam
purohitaM vasizWaM ca ye cAnye dvijasattamAH
tAn pUjayitvA DarmAtmA rAjA daSaraTas tadA
idaM DarmArTasahitaM SlakzRaM vacanam abravIt
mama lAlapyamAnasya putrArTaM nAsti vE suKam
tadarTaM hayameDena yakzyAmIti matir mama
tad ahaM yazwum icCAmi SAstradfzwena karmaRA
fziputrapraBAvena kAmAn prApsyAmi cApy aham
tataH sADv iti tad vAkyaM brAhmaRAH pratyapUjayan
vasizWapramuKAH sarve pArTivasya muKAc cyutam
fzyaSfNgapurogAS ca pratyUcur nfpatiM tadA
saMBArAH saMBriyantAM te turagaS ca vimucyatAm
sarvaTA prApyase putrAMS caturo 'mitavikramAn
yasya te DArmikI budDir iyaM putrArTam AgatAH
tataH prIto 'Bavad rAjA SrutvA tad dvijaBAzitam
amAtyAMS cAbravId rAjA harzeRedaM SuBAkzaram
gurURAM vacanAc CIGraM saMBArAH saMBriyantu me
samarTADizWitaS cASvaH sopADyAyo vimucyatAm
sarayvAS cottare tIre yajYaBUmir viDIyatAm
SAntayaS cABivarDantAM yaTAkalpaM yaTAviDi
SakyaH kartum ayaM yajYaH sarveRApi mahIkzitA
nAparADo Bavet kazwo yady asmin kratusattame
CidraM hi mfgayante 'tra vidvAMso brahmarAkzasAH
viDihInasya yajYasya sadyaH kartA vinaSyati
tad yaTAviDi pUrvaM me kratur eza samApyate
taTAviDAnaM kriyatAM samarTAH karaRezv iha
taTeti ca tataH sarve mantriRaH pratyapUjayan
pArTivendrasya tad vAkyaM yaTAjYaptam akurvata
tato dvijAs te DarmajYam astuvan pArTivarzaBam
anujYAtAs tataH sarve punar jagmur yaTAgatam
gatAnAM tu dvijAtInAM mantriRas tAn narADipaH
visarjayitvA svaM veSma praviveSa mahA dyutiH
punaH prApte vasante tu pUrRaH saMvatsaro 'Bavat
aBivAdya vasizWaM ca nyAyataH pratipUjya ca
abravIt praSritaM vAkyaM prasavArTaM dvijottamam
yajYo me kriyatAM vipra yaToktaM munipuMgava
yaTA na viGnaH kriyate yajYANgezu viDIyatAm
BavAn snigDaH suhfn mahyaM guruS ca paramo BavAn
voQavyo BavatA cEva BAro yajYasya codyataH
taTeti ca sa rAjAnam abravId dvijasattamaH
karizye sarvam evEtad BavatA yat samarTitam
tato 'bravId dvijAn vfdDAn yajYakarmasu nizWitAn
sTApatye nizWitAMS cEva vfdDAn paramaDArmikAn
karmAntikAY SilpakArAn varDakIn KanakAn api
gaRakAY SilpinaS cEva taTEva nawanartakAn
taTA SucIY SAstravidaH puruzAn subahuSrutAn
yajYakarma samIhantAM Bavanto rAjaSAsanAt
izwakA bahusAhasrI SIGram AnIyatAm iti
OpakAryAH kriyantAM ca rAjYAM bahuguRAnvitAH
brAhmaRAvasaTAS cEva kartavyAH SataSaH SuBAH
BakzyAnnapAnEr bahuBiH samupetAH sunizWitAH
taTA pOrajanasyApi kartavyA bahuvistarAH
AvAsA bahuBakzyA vE sarvakAmEr upasTitAH
taTA jAnapadasyApi janasya bahuSoBanam
dAtavyam annaM viDivat satkftya na tu lIlayA
sarvavarRA yaTA pUjAM prApnuvanti susatkftAH
na cAvajYA prayoktavyA kAmakroDavaSAd api
yajYakarmasu ye 'vyagrAH puruzAH Silpinas taTA
tezAm api viSezeRa pUjA kAryA yaTAkramam
yaTA sarvaM suvihitaM na kiM cit parihIyate
taTA BavantaH kurvantu prItisnigDena cetasA
tataH sarve samAgamya vasizWam idam abruvan
yaToktaM tat karizyAmo na kiM cit parihAsyate
tataH sumantram AhUya vasizWo vAkyam abravIt
nimantrayasya nfpatIn pfTivyAM ye ca DArmikAH
brAhmaRAn kzatriyAn vESyAY SUdrAMS cEva sahasraSaH
samAnayasva satkftya sarvadeSezu mAnavAn
miTilADipatiM SUraM janakaM satyavikramam
nizWitaM sarvaSAstrezu taTA vedezu nizWitam
tam Anaya mahABAgaM svayam eva susatkftam
pUrvasaMbanDinaM jYAtvA tataH pUrvaM bravImi te
taTA kASipatiM snigDaM satataM priyavAdinam
sadvfttaM devasaMkASaM svayam evAnayasva ha
taTA kekayarAjAnaM vfdDaM paramaDArmikam
SvaSuraM rAjasiMhasya saputraM tam ihAnaya
aNgeSvaraM mahABAgaM romapAdaM susatkftam
vayasyaM rAjasiMhasya tam Anaya yaSasvinam
prAcInAn sinDusOvIrAn sOrAzWreyAMS ca pArTivAn
dAkziRAtyAn narendrAMS ca samastAn Anayasva ha
santi snigDAS ca ye cAnye rAjAnaH pfTivItale
tAn Anaya yaTAkzipraM sAnugAn sahabAnDavAn
vasizWavAkyaM tac CrutvA sumantras tvaritas tadA
vyAdiSat puruzAMs tatra rAjYAm Anayane SuBAn
svayam eva hi DarmAtmA prayayO muniSAsanAt
sumantras tvarito BUtvA samAnetuM mahIkzitaH
te ca karmAntikAH sarve vasizWAya ca DImate
sarvaM nivedayanti sma yajYe yad upakalpitam
tataH prIto dvijaSrezWas tAn sarvAn punar abravIt
avajYayA na dAtavyaM kasya cil lIlayApi vA
avajYayA kftaM hanyAd dAtAraM nAtra saMSayaH
tataH kES cid ahorAtrEr upayAtA mahIkzitaH
bahUni ratnAny AdAya rAjYo daSaraTasya ha
tato vasizWaH suprIto rAjAnam idam abravIt
upayAtA naravyAGra rAjAnas tava SAsanAt
mayApi satkftAH sarve yaTArhaM rAjasattamAH
yajYiyaM ca kftaM rAjan puruzEH susamAhitEH
niryAtu ca BavAn yazwuM yajYAyatanam antikAt
sarvakAmEr upahftEr upetaM vE samantataH
taTA vasizWavacanAd fzyaSfNgasya coBayoH
SuBe divasa nakzatre niryAto jagatIpatiH
tato vasizWapramuKAH sarva eva dvijottamAH
fzyaSfNgaM puraskftya yajYakarmAraBaMs tadA
aTa saMvatsare pUrRe tasmin prApte turaNgame
sarayvAS cottare tIre rAjYo yajYo 'Byavartata
fzyaSfNgaM puraskftya karma cakrur dvijarzaBAH
aSvameDe mahAyajYe rAjYo 'sya sumahAtmanaH
karma kurvanti viDivad yAjakA vedapAragAH
yaTAviDi yaTAnyAyaM parikrAmanti SAstrataH
pravargyaM SAstrataH kftvA taTEvopasadaM dvijAH
cakruS ca viDivat sarvam aDikaM karma SAstrataH
aBipUjya tato hfzwAH sarve cakrur yaTAviDi
prAtaHsavanapUrvARi karmARi munipuMgavAH
na cAhutam aBUt tatra sKalitaM vApi kiM cana
dfSyate brahmavat sarvaM kzemayuktaM hi cakrire
na tezv ahaHsu SrAnto vA kzuDito vApi dfSyate
nAvidvAn brAhmaRas tatra nASatAnucaras taTA
brAhmaRA BuYjate nityaM nATavantaS ca BuYjate
tApasA Bujate cApi SramaRA BuYjate taTA
vfdDAS ca vyADitAS cEva striyo bAlAs taTEva ca
aniSaM BuYjamAnAnAM na tfptir upalaByate
dIyatAM dIyatAm annaM vAsAMsi viviDAni ca
iti saMcoditAs tatra taTA cakrur anekaSaH
annakUwAS ca bahavo dfSyante parvatopamAH
divase divase tatra sidDasya viDivat tadA
annaM hi viDivat svAdu praSaMsanti dvijarzaBAH
aho tfptAH sma BadraM te iti SuSrAva rAGavaH
svalaMkftAS ca puruzA brAhmaRAn paryavezayan
upAsate ca tAn anye sumfzwamaRikuRqalAH
karmAntare tadA viprA hetuvAdAn bahUn api
prAhuH suvAgmino DIrAH parasparajigIzayA
divase divase tatra saMstare kuSalA dvijAH
sarvakarmARi cakrus te yaTASAstraM pracoditAH
nAzaqaNgavid atrAsIn nAvrato nAbahuSrutaH
sadasyas tasya vE rAjYo nAvAdakuSalo dvijaH
prApte yUpocCraye tasmin zaq bElvAH KAdirAs taTA
tAvanto bilvasahitAH parRinaS ca taTApare
SlezmAtakamayo dizwo devadArumayas taTA
dvAv eva tatra vihitO bAhuvyastaparigrahO
kAritAH sarva evEte SAstrajYEr yajYakovidEH
SoBArTaM tasya yajYasya kAYcanAlaMkftA Bavan
vinyastA viDivat sarve SilpiBiH sukftA dfQAH
azwASrayaH sarva eva SlakzRarUpasamanvitAH
AcCAditAs te vAsoBiH puzpEr ganDES ca BUzitAH
saptarzayo dIptimanto virAjante yaTA divi
izwakAS ca yaTAnyAyaM kAritAS ca pramARataH
cito 'gnir brAhmaREs tatra kuSalEH SulbakarmaRi
sa cityo rAjasiMhasya saMcitaH kuSalEr dvijEH
garuqo rukmapakzo vE triguRo 'zwAdaSAtmakaH
niyuktAs tatra paSavas tat tad uddiSya dEvatam
uragAH pakziRaS cEva yaTASAstraM pracoditAH
SAmitre tu hayas tatra taTA jala carAS ca ye
ftvigBiH sarvam evEtan niyuktaM SAstratas tadA
paSUnAM triSataM tatra yUpezu niyataM tadA
aSvaratnottamaM tasya rAjYo daSaraTasya ha
kOsalyA taM hayaM tatra paricarya samantataH
kfpAREr viSaSAsEnaM triBiH paramayA mudA
patatriRA tadA sArDaM susTitena ca cetasA
avasad rajanIm ekAM kOsalyA DarmakAmyayA
hotADvaryus taTodgAtA hayena samayojayan
mahizyA parivftTyATa vAvAtAm aparAM taTA
patatriRas tasya vapAm udDftya niyatendriyaH
ftvik parama saMpannaH SrapayAm Asa SAstrataH
DUmaganDaM vapAyAs tu jiGrati sma narADipaH
yaTAkAlaM yaTAnyAyaM nirRudan pApam AtmanaH
hayasya yAni cANgAni tAni sarvARi brAhmaRAH
agnO prAsyanti viDivat samastAH zoqaSartvijaH
plakzaSAKAsu yajYAnAm anyezAM kriyate haviH
aSvameDasya cEkasya vEtaso BAga izyate
tryaho 'SvameDaH saMKyAtaH kalpasUtreRa brAhmaREH
catuzwomam ahas tasya praTamaM parikalpitam
ukTyaM dvitIyaM saMKyAtam atirAtraM taTottaram
kAritAs tatra bahavo vihitAH SAstradarSanAt
jyotizwomAyuzI cEva atirAtrO ca nirmitO
aBijid viSvajic cEva aptoryAmo mahAkratuH
prAcIM hotre dadO rAjA diSaM svakulavarDanaH
aDvaryave pratIcIM tu brahmaRe dakziRAM diSam
udgAtre tu taTodIcIM dakziREzA vinirmitA
aSvameDe mahAyajYe svayamBuvihite purA
kratuM samApya tu tadA nyAyataH puruzarzaBaH
ftvigByo hi dadO rAjA DarAM tAM kratuvarDanaH
ftvijas tv abruvan sarve rAjAnaM gatakalmazam
BavAn eva mahIM kftsnAm eko rakzitum arhati
na BUmyA kAryam asmAkaM na hi SaktAH sma pAlane
ratAH svADyAyakaraRe vayaM nityaM hi BUmipa
nizkrayaM kiM cid eveha prayacCatu BavAn iti
gavAM SatasahasrARi daSa teByo dadO nfpaH
daSakowiM suvarRasya rajatasya caturguRam
ftvijas tu tataH sarve pradaduH sahitA vasu
fzyaSfNgAya munaye vasizWAya ca DImate
tatas te nyAyataH kftvA praviBAgaM dvijottamAH
suprItamanasaH sarve pratyUcur muditA BfSam
tataH prItamanA rAjA prApya yajYam anuttamam
pApApahaM svarnayanaM dustaraM pArTivarzaBEH
tato 'bravId fzyaSfNgaM rAjA daSaraTas tadA
kulasya varDanaM tat tu kartum arhasi suvrata
taTeti ca sa rAjAnam uvAca dvijasattamaH
Bavizyanti sutA rAjaMS catvAras te kulodvahAH
meDAvI tu tato DyAtvA sa kiM cid idam uttamam
labDasaMjYas tatas taM tu vedajYo nfpam abravIt
izwiM te 'haM karizyAmi putrIyAM putrakAraRAt
aTarvaSirasi proktEr mantrEH sidDAM viDAnataH
tataH prAkramad izwiM tAM putrIyAM putra kAraRAt
juhAva cAgnO tejasvI mantradfzwena karmaRA
tato devAH saganDarvAH sidDAS ca paramarzayaH
BAgapratigrahArTaM vE samavetA yaTAviDi
tAH sametya yaTAnyAyaM tasmin sadasi devatAH
abruvaMl lokakartAraM brahmARaM vacanaM mahat
BagavaMs tvatprasAdena rAvaRo nAma rAkzasaH
sarvAnno bADate vIryAc CAsituM taM na SaknumaH
tvayA tasmE varo dattaH prItena Bagavan purA
mAnayantaS ca taM nityaM sarvaM tasya kzamAmahe
udvejayati lokAMs trIn ucCritAn dvezwi durmatiH
SakraM tridaSarAjAnaM praDarzayitum icCati
fzIn yakzAn saganDarvAn asurAn brAhmaRAMs taTA
atikrAmati durDarzo varadAnena mohitaH
nEnaM sUryaH pratapati pArSve vAti na mArutaH
calormimAlI taM dfzwvA samudro 'pi na kampate
tan manan no BayaM tasmAd rAkzasAd GoradarSanAt
vaDArTaM tasya Bagavann upAyaM kartum arhasi
evam uktaH surEH sarvES cintayitvA tato 'bravIt
hantAyaM vihitas tasya vaDopAyo durAtmanaH
tena ganDarvayakzARAM devadAnavarakzasAm
avaDyo 'smIti vAg uktA taTety uktaM ca tan mayA
nAkIrtayad avajYAnAt tad rakzo mAnuzAMs tadA
tasmAt sa mAnuzAd vaDyo mftur nAnyo 'sya vidyate
etac CrutvA priyaM vAkyaM brahmaRA samudAhftam
devA maharzayaH sarve prahfzwAs te 'BavaMs tadA
etasminn antare vizRur upayAto mahAdyutiH
brahmaRA ca samAgamya tatra tasTO samAhitaH
tam abruvan surAH sarve samaBizwUya saMnatAH
tvAM niyokzyAmahe vizRo lokAnAM hitakAmyayA
rAjYo daSaraTasya tvam ayoDyADipater viBo
DarmajYasya vadAnyasya maharzisamatejasaH
tasya BAryAsu tisfzu hrISrIkIrtyupamAsu ca
1.014.018g vizRo putratvam AgacCa kftvAtmAnaM caturviDam
tatra tvaM mAnuzo BUtvA pravfdDaM lokakaRwakam
avaDyaM dEvatEr vizRo samare jahi rAvaRam
sa hi devAn saganDarvAn sidDAMS ca fzisattamAn
rAkzaso rAvaRo mUrKo vIryotsekena bADate
tad udDataM rAvaRam fdDatejasaM; pravfdDadarpaM tridaSeSvaradvizam
virAvaRaM sADu tapasvikaRwakaM; tapasvinAm udDara taM BayAvaham
tato nArAyaRo vizRur niyuktaH surasattamEH
jAnann api surAn evaM SlakzRaM vacanam abravIt
upAyaH ko vaDe tasya rAkzasADipateH surAH
yam ahaM taM samAsTAya nihanyAm fzikaRwakam
evam uktAH surAH sarve pratyUcur vizRum avyayam
mAnuzIM tanum AsTAya rAvaRaM jahi saMyuge
sa hi tepe tapas tIvraM dIrGakAlam ariMdama
yena tuzwo 'Bavad brahmA lokakfl lokapUjitaH
saMtuzwaH pradadO tasmE rAkzasAya varaM praBuH
nAnAviDeByo BUteByo BayaM nAnyatra mAnuzAt
avajYAtAH purA tena varadAnena mAnavAH
tasmAt tasya vaDo dfzwo mAnuzeByaH paraMtapa
ity etad vacanaM SrutvA surARAM vizRur AtmavAn
pitaraM rocayAm Asa tadA daSaraTaM nfpam
sa cApy aputro nfpatis tasmin kAle mahAdyutiH
ayajat putriyAm izwiM putrepsur arisUdanaH
tato vE yajamAnasya pAvakAd atulapraBam
prAdurBUtaM mahad BUtaM mahAvIryaM mahAbalam
kfzRaM raktAmbaraDaraM raktAsyaM dunduBisvanam
snigDaharyakzatanujaSmaSrupravaramUrDajam
SuBalakzaRasaMpannaM divyABaraRaBUzitam
SElaSfNgasamutseDaM dfptaSArdUlavikramam
divAkarasamAkAraM dIptAnalaSiKopamam
taptajAmbUnadamayIM rAjatAntaparicCadAm
divyapAyasasaMpUrRAM pAtrIM patnIm iva priyAm
pragfhya vipulAM dorByAM svayaM mAyAmayIm iva
samavekzyAbravId vAkyam idaM daSaraTaM nfpam
prAjApatyaM naraM vidDi mAm ihAByAgataM nfpa
tataH paraM tadA rAjA pratyuvAca kftAYjaliH
Bagavan svAgataM te 'stu kim ahaM karavARi te
aTo punar idaM vAkyaM prAjApatyo naro 'bravIt
rAjann arcayatA devAn adya prAptam idaM tvayA
idaM tu naraSArdUla pAyasaM devanirmitam
prajAkaraM gfhARa tvaM Danyam ArogyavarDanam
BAryARAm anurUpARAm aSnIteti prayacCa vE
tAsu tvaM lapsyase putrAn yadarTaM yajase nfpa
taTeti nfpatiH prItaH SirasA pratigfhyatAm
pAtrIM devAnnasaMpUrRAM devadattAM hiraRmayIm
aBivAdya ca tad BUtam adButaM priyadarSanam
mudA paramayA yuktaS cakArABipradakziRam
tato daSaraTaH prApya pAyasaM devanirmitam
baBUva paramaprItaH prApya vittam ivADanaH
tatas tad adButapraKyaM BUtaM paramaBAsvaram
saMvartayitvA tat karma tatrEvAntaraDIyata
harzaraSmiBir udyotaM tasyAntaHpuram AbaBO
SAradasyABirAmasya candrasyeva naBo'MSuBiH
so 'ntaHpuraM praviSyEva kOsalyAm idam abravIt
pAyasaM pratigfhRIzva putrIyaM tv idam AtmanaH
kOsalyAyE narapatiH pAyasArDaM dadO tadA
arDAd arDaM dadO cApi sumitrAyE narADipaH
kEkeyyE cAvaSizwArDaM dadO putrArTakAraRAt
pradadO cAvaSizwArDaM pAyasasyAmftopamam
anucintya sumitrAyE punar eva mahIpatiH
evaM tAsAM dadO rAjA BAryARAM pAyasaM pfTak
tAs tv etat pAyasaM prApya narendrasyottamAH striyaH
saMmAnaM menire sarvAH praharzoditacetasaH
putratvaM tu gate vizRO rAjYas tasya mahAtmanaH
uvAca devatAH sarvAH svayamBUr BagavAn idam
satyasaMDasya vIrasya sarvezAM no hitEziRaH
vizRoH sahAyAn balinaH sfjaDvaM kAmarUpiRaH
mAyAvidaS ca SUrAMS ca vAyuvegasamAYjave
nayajYAn budDisaMpannAn vizRutulyaparAkramAn
asaMhAryAn upAyajYAn divyasaMhananAnvitAn
sarvAstraguRasaMpannAn amftaprASanAn iva
apsaraHsu ca muKyAsu ganDarvIRAM tanUzu ca
yakzapannagakanyAsu fzkavidyADarIzu ca
kiMnarIRAM ca gAtrezu vAnarIRAM tanUzu ca
sfjaDvaM harirUpeRa putrAMs tulyaparAkramAn
te taToktA BagavatA tat pratiSrutya SAsanam
janayAm Asur evaM te putrAn vAnararUpiRaH
fzayaS ca mahAtmAnaH sidDavidyADaroragAH
cAraRAS ca sutAn vIrAn sasfjur vanacAriRaH
te sfzwA bahusAhasrA daSagrIvavaDodyatAH
aprameyabalA vIrA vikrAntAH kAmarUpiRaH
te gajAcalasaMkASA vapuzmanto mahAbalAH
fkzavAnaragopucCAH kzipram evABijajYire
yasya devasya yad rUpaM vezo yaS ca parAkramaH
ajAyata samastena tasya tasya sutaH pfTak
golANgUlIzu cotpannAH ke cit saMmatavikramAH
fkzIzu ca taTA jAtA vAnarAH kiMnarIzu ca
SilApraharaRAH sarve sarve pAdapayoDinaH
naKadaMzwrAyuDAH sarve sarve sarvAstrakovidAH
vicAlayeyuH SElendrAn BedayeyuH sTirAn drumAn
kzoBayeyuS ca vegena samudraM saritAM patim
dArayeyuH kzitiM padByAm Aplaveyur mahArRavam
naBastalaM viSeyuS ca gfhRIyur api toyadAn
gfhRIyur api mAtaNgAn mattAn pravrajato vane
nardamAnAMS ca nAdena pAtayeyur vihaMgamAn
IdfSAnAM prasUtAni harIRAM kAmarUpimAm
SataM SatasahasrARi yUTapAnAM mahAtmanAm
baBUvur yUTapaSrezWA vIrAMS cAjanayan harIn
anye fkzavataH prasTAn upatasTuH sahasraSaH
anye nAnAviDAY SElAn kAnanAni ca Bejire
sUryaputraM ca sugrIvaM SakraputraM ca vAlinam
BrAtarAv upatasTus te sarva eva harISvarAH
tEr meGavfndAcalatulyakAyEr; mahAbalEr vAnarayUTapAlEH
baBUva BUr BImaSarIrarUpEH; samAvftA rAmasahAyahetoH
nirvftte tu kratO tasmin hayameDe mahAtmanaH
pratigfhya surA BAgAn pratijagmur yaTAgatam
samAptadIkzAniyamaH patnIgaRasamanvitaH
praviveSa purIM rAjA saBftyabalavAhanaH
yaTArhaM pUjitAs tena rAjYA vE pfTivISvarAH
muditAH prayayur deSAn praRamya munipuMgavam
gatezu pfTivISezu rAjA daSaraTaH punaH
praviveSa purIM SrImAn puraskftya dvijottamAn
SAntayA prayayO sArDam fzyaSfNgaH supUjitaH
anvIyamAno rAjYATa sAnuyAtreRa DImatA
kOsalyAjanayad rAmaM divyalakzaRasaMyutam
vizRor arDaM mahABAgaM putram ikzvAkunandanam
kOsalyA SuSuBe tena putreRAmitatejasA
yaTA vareRa devAnAm aditir vajrapARinA
Barato nAma kEkeyyAM jajYe satyaparAkramaH
sAkzAd vizRoS caturBAgaH sarvEH samudito guREH
aTa lakzmaRaSatruGnO sumitrAjanayat sutO
vIrO sarvAstrakuSalO vizRor arDasamanvitO
rAjYaH putrA mahAtmAnaS catvAro jajYire pfTak
guRavanto 'nurUpAS ca rucyA prozWapadopamAH
atItyEkAdaSAhaM tu nAma karma taTAkarot
jyezWaM rAmaM mahAtmAnaM BarataM kEkayIsutam
sOmitriM lakzmaRam iti SatruGnam aparaM taTA
vasizWaH paramaprIto nAmAni kftavAMs tadA
tezAM janmakriyAdIni sarvakarmARy akArayat
tezAM ketur iva jyezWo rAmo ratikaraH pituH
baBUva BUyo BUtAnAM svayamBUr iva saMmataH
sarve vedavidaH SUrAH sarve lokahite ratAH
sarve jYAnopasaMpannAH sarve samuditA guREH
tezAm api mahAtejA rAmaH satyaparAkramaH
bAlyAt praBfti susnigDo lakzmaRo lakzmivarDanaH
rAmasya lokarAmasya BrAtur jyezWasya nityaSaH
sarvapriyakaras tasya rAmasyApi SarIrataH
lakzmaRo lakzmisaMpanno bahiHprARa ivAparaH
na ca tena vinA nidrAM laBate puruzottamaH
mfzwam annam upAnItam aSnAti na hi taM vinA
yadA hi hayam ArUQo mfgayAM yAti rAGavaH
tadEnaM pfzWato 'Byeti saDanuH paripAlayan
BaratasyApi SatruGno lakzmaRAvarajo hi saH
prAREH priyataro nityaM tasya cAsIt taTA priyaH
sa caturBir mahABAgEH putrEr daSaraTaH priyEH
baBUva paramaprIto devEr iva pitAmahaH
te yadA jYAnasaMpannAH sarve samuditA guREH
hrImantaH kIrtimantaS ca sarvajYA dIrGadarSinaH
aTa rAjA daSaraTas tezAM dArakriyAM prati
cintayAm Asa DarmAtmA sopADyAyaH sabAnDavaH
tasya cintayamAnasya mantrimaDye mahAtmanaH
aByAgacCan mahAtejo viSvAmitro mahAmuniH
sa rAjYo darSanAkANkzI dvArADyakzAn uvAca ha
SIGram AKyAta mAM prAptaM kOSikaM gADinaH sutam
tac CrutvA vacanaM tasya rAjaveSma pradudruvuH
saMBrAntamanasaH sarve tena vAkyena coditAH
te gatvA rAjaBavanaM viSvAmitram fziM tadA
prAptam AvedayAm Asur nfpAyekzvAkave tadA
tezAM tad vacanaM SrutvA sapuroDAH samAhitaH
pratyujjagAma saMhfzwo brahmARam iva vAsavaH
sa dfzwvA jvalitaM dIptyA tApasaM saMSitavratam
prahfzwavadano rAjA tato 'rGyam upahArayat
sa rAjYaH pratigfhyArGyaM SAstradfzwtena karmaRA
kuSalaM cAvyayaM cEva paryapfcCan narADipam
vasizWaM ca samAgamya kuSalaM munipuMgavaH
fzIMS ca tAn yaTA nyAyaM mahABAgAn uvAca ha
te sarve hfzwamanasas tasya rAjYo niveSanam
viviSuH pUjitAs tatra nizeduS ca yaTArTataH
aTa hfzwamanA rAjA viSvAmitraM mahAmunim
uvAca paramodAro hfzwas tam aBipUjayan
yaTAmftasya saMprAptir yaTA varzam anUdake
yaTA sadfSadArezu putrajanmAprajasya ca
pranazwasya yaTA lABo yaTA harzo mahodaye
1.017.033g taTEvAgamanaM manye svAgataM te mahAmune
kaM ca te paramaM kAmaM karomi kim u harzitaH
pAtraBUto 'si me vipra dizwyA prApto 'si DArmika
adya me saPalaM janma jIvitaM ca sujIvitam
pUrvaM rAjarziSabdena tapasA dyotitapraBaH
brahmarzitvam anuprAptaH pUjyo 'si bahuDA mayA
tad adButam idaM vipra pavitraM paramaM mama
SuBakzetragataS cAhaM tava saMdarSanAt praBo
brUhi yat prArTitaM tuByaM kAryam AgamanaM prati
icCAmy anugfhIto 'haM tvadarTaparivfdDaye
kAryasya na vimarSaM ca gantum arhasi kOSika
kartA cAham aSezeRa dEvataM hi BavAn mama
iti hfdayasuKaM niSamya vAkyaM; SrutisuKam AtmavatA vinItam uktam
praTitaguRayaSA guREr viSizwaH; parama fziH paramaM jagAma harzam
tac CrutvA rAjasiMhasya vAkyam adButavistaram
hfzwaromA mahAtejA viSvAmitro 'ByaBAzata
sadfSaM rAjaSArdUla tavEtad Buvi nAnyataH
mahAvaMSaprasUtasya vasizWavyapadeSinaH
yat tu me hfdgataM vAkyaM tasya kAryasya niScayam
kuruzva rAjaSArdUla Bava satyapratiSravaH
ahaM niyamam AtizWa sidDyarTaM puruzarzaBa
tasya viGnakarO dvO tu rAkzasO kAmarUpiRO
vrate me bahuSaS cIrRe samAptyAM rAkzasAv imO
mArIcaS ca subAhuS ca vIryavantO suSikzitO
tO mAMsaruDirOGeRa vediM tAm aByavarzatAm
avaDUte taTA BUte tasmin niyamaniScaye
kftaSramo nirutsAhas tasmAd deSAd apAkrame
na ca me kroDam utsrazwuM budDir Bavati pArTiva
taTABUtA hi sA caryA na SApas tatra mucyate
svaputraM rAjaSArdUla rAmaM satyaparAkramam
kAkapakzaDaraM SUraM jyezWaM me dAtum arhasi
Sakto hy eza mayA gupto divyena svena tejasA
rAkzasA ye vikartAras tezAm api vinASane
SreyaS cAsmE pradAsyAmi bahurUpaM na saMSayaH
trayARAm api lokAnAM yena KyAtiM gamizyati
na ca tO rAmam AsAdya SaktO sTAtuM kaTaM cana
na ca tO rAGavAd anyo hantum utsahate pumAn
vIryotsiktO hi tO pApO kAlapASavaSaM gatO
rAmasya rAjaSArdUla na paryAptO mahAtmanaH
na ca putrakftaM snehaM kartum arhasi pArTiva
ahaM te pratijAnAmi hatO tO vidDi rAkzasO
ahaM vedmi mahAtmAnaM rAmaM satyaparAkramam
vasizWo 'pi mahAtejA ye ceme tapasi sTitAH
yadi te DarmalABaM ca yaSaS ca paramaM Buvi
sTiram icCasi rAjendra rAmaM me dAtum arhasi
yady aByanujYAM kAkutsTa dadate tava mantriRaH
vasizWa pramuKAH sarve tato rAmaM visarjaya
aBipretam asaMsaktam AtmajaM dAtum arhasi
daSarAtraM hi yajYasya rAmaM rAjIvalocanam
nAtyeti kAlo yajYasya yaTAyaM mama rAGava
taTA kuruzva BadraM te mA ca Soke manaH kfTAH
ity evam uktvA DarmAtmA DarmArTasahitaM vacaH
virarAma mahAtejA viSvAmitro mahAmuniH
iti hfdayamanovidAraRaM; munivacanaM tad atIva SuSruvAn
narapatir agamad BayaM mahad; vyaTitamanAH pracacAla cAsanAt
tac CrutvA rAjaSArdUla viSvAmitrasya BAzitam
muhUrtam iva niHsaMjYaH saMjYAvAn idam abravIt
UnazoqaSavarzo me rAmo rAjIvalocanaH
na yudDayogyatAm asya paSyAmi saha rAkzasEH
iyam akzOhiRI pUrRA yasyAhaM patir ISvaraH
anayA saMvfto gatvA yoDAhaM tEr niSAcarEH
ime SUrAS ca vikrAntA BftyA me 'straviSAradAH
yogyA rakzogaREr yodDuM na rAmaM netum arhasi
aham eva DanuzpARir goptA samaramUrDani
yAvat prARAn DarizyAmi tAvad yotsye niSAcarEH
nirviGnA vratavaryA sA Bavizyati surakzitA
ahaM tatra gamizyAmil na rAma netum arhasi
bAlo hy akftavidyaS ca na ca vetti balAbalam
na cAstrabalasaMyukto na ca yudDaviSAradaH
na cAsO rakzasAM yogyaH kUwayudDA hi te Druvam
viprayukto hi rAmeRa muhUrtam api notsahe
jIvituM muniSArdUla na rAmaM netum arhasi
yadi vA rAGavaM brahman netum icCasi suvrata
caturaNgasamAyuktaM mayA saha ca taM naya
zazwir varzasahasrARi jAtasya mama kOSikaH
duHKenotpAditaS cAyaM na rAmaM netum arhasi
caturRAm AtmajAnAM hi prItiH paramikA mama
jyezWaM DarmapraDAnaM ca na rAmaM netum arhasi
kiM vIryA rAkzasAs te ca kasya putrAS ca ke ca te
kaTaM pramARAH ke cEtAn rakzanti munipuMgava
kaTaM ca pratikartavyaM tezAM rAmeRa rakzasAm
mAmakEr vA balEr brahman mayA vA kUwayoDinAm
sarvaM me SaMsa Bagavan kaTaM tezAM mayA raRe
sTAtavyaM duzwaBAvAnAM vIryotsiktA hi rAkzasAH
tasya tad vacanaM SrutvA viSvAmitro 'ByaBAzata
pOlastyavaMSapraBavo rAvaRo nAma rAkzasaH
sa brahmaRA dattavaras trElokyaM bADate BfSam
mahAbalo mahAvIryo rAkzasEr bahuBir vftaH
SrUyate hi mahAvIryo rAvaRo rAkzasADipaH
sAkzAd vESravaRaBrAtA putro viSvaraso muneH
yadA svayaM na yajYasya viGnakartA mahAbalaH
tena saMcoditO tO tu rAkzasO sumahA balO
mArIcaS ca subAhuS ca yajYaviGnaM karizyataH
ity ukto muninA tena rAjovAca muniM tadA
na hi Sakto 'smi saMgrAme sTAtuM tasya durAtmanaH
sa tvaM prasAdaM DarmajYa kuruzva mama putrake
devadAnavaganDarvA yakzAH pataga pannagAH
na SaktA rAvaRaM soQuM kiM punar mAnavA yuDi
sa hi vIryavatAM vIryam Adatte yuDi rAkzasaH
tena cAhaM na Sakto 'smi saMyodDuM tasya vA balEH
sabalo vA muniSrezWa sahito vA mamAtmajEH
kaTam apy amarapraKyaM saMgrAmARAm akovidam
bAlaM me tanayaM brahman nEva dAsyAmi putrakam
aTa kAlopamO yudDe sutO sundopasundayoH
yajYaviGnakarO tO te nEva dAsyAmi putrakam
mArIcaS ca subAhuS ca vIryavantO suSikzitO
tayor anyatareRAhaM yodDA syAM sasuhfdgaRaH
tac CrutvA vacanaM tasya snehaparyAkulAkzaram
samanyuH kOSiko vAkyaM pratyuvaca mahIpatim
pUrvam arTaM pratiSrutya pratijYAM hAtum icCasi
rAgavARAm ayukto 'yaM kulasyAsya viparyayaH
yad idaM te kzamaM rAjan gamizyAmi yaTAgatam
miTyApratijYaH kAkutsTa suKI Bava sabAnDavaH
tasya rozaparItasya viSvAmitrasya DImataH
cacAla vasuDA kftsnA viveSa ca BayaM surAn
trastarUpaM tu vijYAya jagat sarvaM mahAn fziH
nfpatiM suvrato DIro vasizWo vAkyam abravIt
ikzvAkURAM kule jAtaH sAkzAd Darma ivAparaH
DftimAnsuvrataH SrImAn na DarmaM hAtum arhasi
trizu lokezu viKyAto DarmAtmA iti rAGavaH
svaDarmaM pratipadyasva nADarmaM voQum arhasi
saMSrutyEvaM karizyAmIty akurvARasya rAGava
izwApUrtavaDo BUyAt tasmAd rAmaM visarjaya
kftAstram akftAstraM vA nEnaM Sakzyanti rAkzasAH
guptaM kuSikaputreRa jvalanenAmftaM yaTA
eza vigrahavAn Darma eza vIryavatAM varaH
eza budDyADiko loke tapasaS ca parAyaRam
ezo 'strAn viviDAn vetti trElokye sacarAcare
nEnam anyaH pumAn vetti na ca vetsyanti ke cana
na devA narzayaH ke cin nAsurA na ca rAkzasAH
ganDarvayakzapravarAH sakiMnaramahoragAH
sarvAstrARi kfSASvasya putrAH paramaDArmikAH
kOSikAya purA dattA yadA rAjyaM praSAsati
te 'pi putrAH kfSASvasya prajApatisutAsutAH
nakarUpA mahAvIryA dIptimanto jayAvahAH
jayA ca supraBA cEva dakzakanye sumaDyame
te suvAte 'straSastrARi SataM parama BAsvaram
paYcASataM sutAMl leBe jayA nAma varAn purA
vaDAyAsurasEnyAnAm ameyAn kAmarUpiRaH
supraBAjanayac cApi putrAn paYcASataM punaH
saMhArAn nAma durDarzAn durAkrAmAn balIyasaH
tAni cAstrARi vetty eza yaTAvat kuSikAtmajaH
apUrvARAM ca janane Sakto BUyaS ca Darmavit
evaM vIryo mahAtejA viSvAmitro mahAtapAH
na rAmagamane rAjan saMSayaM gantum arhasi
taTA vasizWe bruvati rAjA daSaraTaH sutam
prahfzwavadano rAmam AjuhAva salakzmaRam
kftasvastyayanaM mAtrA pitrA daSaraTena ca
puroDasA vasizWena maNgalEr aBimantritam
sa putraM mUrDny upAGrAya rAjA daSaraTaH priyam
dadO kuSikaputrAya suprItenAntarAtmanA
tato vAyuH suKasparSo virajasko vavO tadA
viSvAmitragataM rAmaM dfzwvA rAjIvalocanam
puzpavfzwir mahaty AsId devadunduBinisvanaH
SaNKadunduBinirGozaH prayAte tu mahAtmani
viSvAmitro yayAv agre tato rAmo mahAyaSAH
kAkapakzaDaro DanvI taM ca sOmitrir anvagAt
kalApinO DanuzpARI SoBayAnO diSo daSa
viSvAmitraM mahAtmAnaM triSIrzAv iva pannagO
anujagmatur akzudrO pitAmaham ivASvinO
badDagoDANgulitrARO KaqgavantO mahAdyutI
sTARuM devam ivAcintyaM kumArAv iva pAvakI
aDyarDayojanaM gatvA sarayvA dakziRe tawe
rAmeti maDurA vARIM viSvAmitro 'ByaBAzata
gfhARa vatsa salilaM mA BUt kAlasya paryayaH
mantragrAmaM gfhARa tvaM balAm atibalAM taTA
na Sramo na jvaro vA te na rUpasya viparyayaH
na ca suptaM pramattaM vA Darzayizyanti nErftAH
na bAhvoH sadfSo vIrye pfTivyAm asti kaS cana
trizu lokezu vA rAma na Bavet sadfSas tava
na sOBAgye na dAkziRye na jYAne budDiniScaye
nottare pratipattavyo samo loke tavAnaGa
etadvidyAdvaye labDe BavitA nAsti te samaH
balA cAtibalA cEva sarvajYAnasya mAtarO
kzutpipAse na te rAma Bavizyete narottama
balAm atibalAM cEva paWataH paTi rAGava
vidyAdvayam aDIyAne yaSaS cApy atulaM Buvi
pitAmahasute hy ete vidye tejaHsamanvite
pradAtuM tava kAkutsTa sadfSas tvaM hi DArmika
kAmaM bahuguRAH sarve tvayy ete nAtra saMSayaH
tapasA saMBfte cEte bahurUpe BavizyataH
tato rAmo jalaM spfzwvA prahfzwavadanaH SuciH
pratijagrAha te vidye maharzer BAvitAtmanaH
vidyAsamudito rAmaH SuSuBe BUrivikramaH
gurukAryARi sarvARi niyujya kuSikAtmaje
Uzus tAM rajanIM tatra sarayvAM susuKaM trayaH
praBAtAyAM tu SarvaryAM viSvAmitro mahAmuniH
aByaBAzata kAkutsTaM SayAnaM parRasaMstare
kOsalyA suprajA rAma pUrvA saMDyA pravartate
uttizWa naraSArdUla kartavyaM dEvam Ahnikam
tasyarzeH paramodAraM vacaH SrutvA nfpAtmajO
snAtvA kftodakO vIrO jepatuH paramaM japam
kftAhnikO mahAvIryO viSvAmitraM tapoDanam
aBivAdyABisaMhfzwO gamanAyopatasTatuH
tO prayAte mahAvIryO divyaM tripaTagAM nadIm
dadfSAte tatas tatra sarayvAH saMgame SuBe
tatrASramapadaM puRyam fzIRAm ugratejasAm
bahuvarzasahasrARi tapyatAM paramaM tapaH
taM dfzwvA paramaprItO rAGavO puRyam ASramam
Ucatus taM mahAtmAnaM viSvAmitram idaM vacaH
kasyAyam ASramaH puRyaH ko nv asmin vasate pumAn
BagavaY Srotum icCAvaH paraM kOtUhalaM hi nO
tayos tad vacanaM SrutvA prahasya munipuMgavaH
abravIc CrUyatAM rAma yasyAyaM pUrva ASramaH
kandarpo mUrtimAn AsIt kAma ity ucyate buDEH
tapasyantam iha sTARuM niyamena samAhitam
kftodvAhaM tu deveSaM gacCantaM samarudgaRam
DarzayAm Asa durmeDA huMkftaS ca mahAtmanA
dagDasya tasya rOdreRa cakzuzA raGunandana
vyaSIryanta SarIrAt svAt sarvagAtrARi durmateH
tasya gAtraM hataM tatra nirdagDasya mahAtmanA
aSarIraH kftaH kAmaH kroDAd deveSvareRa ha
anaNga iti viKyAtas tadA praBfti rAGava
sa cANgavizayaH SrImAn yatrANgaM sa mumoca ha
tasyAyam ASramaH puRyas tasyeme munayaH purA
SizyA DarmaparA vIra tezAM pApaM na vidyate
ihAdya rajanIM rAma vasema SuBadarSana
puRyayoH saritor maDye Svas tarizyAmahe vayam
tezAM saMvadatAM tatra tapo dIrGeRa cakzuzA
vijYAya paramaprItA munayo harzam Agaman
arGyaM pAdyaM taTAtiTyaM nivedyakuSikAtmaje
rAmalakzmaRayoH paScAd akurvann atiTikriyAm
satkAraM samanuprApya kaTABir aBiraYjayan
nyavasan susuKaM tatra kAmASramapade tadA
tataH praBAte vimale kftAhnikam ariMdamO
viSvAmitraM puraskftya nadyAs tIram upAgatO
te ca sarve mahAtmAno munayaH saMSitavratAH
upasTApya SuBAM nAvaM viSvAmitram aTAbruvan
Arohatu BavAn nAvaM rAjaputrapuraskftaH
arizwaM gacCa panTAnaM mA BUt kAlasya paryayaH
viSvAmitras taTety uktvA tAn fzIn aBipUjya ca
tatAra sahitas tAByAM saritaM sAgaraM gamAm
aTa rAmaH sarinmaDye papracCa munipuNgavam
vAriRo BidyamAnasya kim ayaM tumulo DvaniH
rAGavasya vacaH SrutvA kOtUhala samanvitam
kaTayAm Asa DarmAtmA tasya Sabdasya niScayam
kElAsaparvate rAma manasA nirmitaM saraH
brahmaRA naraSArdUla tenedaM mAnasaM saraH
tasmAt susrAva sarasaH sAyoDyAm upagUhate
saraHpravfttA sarayUH puRyA brahmasaraScyutA
tasyAyam atulaH Sabdo jAhnavIm aBivartate
vArisaMkzoBajo rAma praRAmaM niyataH kuru
tAByAM tu tAv uBO kftvA praRAmam atiDArmikO
tIraM dakziRam AsAdya jagmatur laGuvikramO
sa vanaM GorasaMkASaM dfzwvA nfpavarAtmajaH
aviprahatam EkzvAkaH papracCa munipuMgavam
aho vanam idaM durgaM JillikAgaRanAditam
BEravEH SvApadEH kIrRaM SakuntEr dAruRAravEH
nAnAprakArEH SakunEr vASyadBir BEravasvanEH
siMhavyAGravarAhES ca vAraRES cApi SoBitam
DavASvakarRakakuBEr bilvatindukapAwalEH
saMkIrRaM badarIBiS ca kiM nv idaM dAruRaM vanam
tam uvAca mahAtejA viSvAmitro mahAmuniH
SrUyatAM vatsa kAkutsTa yasyEtad dAruRaM vanam
etO janapadO sPItO pUrvam AstAM narottama
maladAS ca karUzAS ca devanirmARa nirmitO
purA vftravaDe rAma malena samaBiplutam
kzuDA cEva sahasrAkzaM brahmahatyA yadAviSat
tam indraM snApayan devA fzayaS ca tapoDanAH
kalaSEH snApayAm Asur malaM cAsya pramocayan
iha BUmyAM malaM dattvA dattvA kAruzam eva ca
SarIrajaM mahendrasya tato harzaM prapedire
nirmalo nizkarUzaS ca Sucir indro yadABavat
dadO deSasya suprIto varaM praBur anuttamam
imO janapadO sTItO KyAtiM loke gamizyataH
maladAS ca karUzAS ca mamANgamalaDAriRO
sADu sADv iti taM devAH pAkaSAsanam abruvan
deSasya pUjAM tAM dfzwvA kftAM SakreRa DImatA
etO janapadO sTItO dIrGakAlam ariMdama
maladAS ca karUzAS ca muditO DanaDAnyataH
kasya cit tv aTa kAlasya yakzI vE kAmarUpiRI
balaM nAgasahasrasya DArayantI tadA hy aBUt
tAwakA nAma BadraM te BAryA sundasya DImataH
mArIco rAkzasaH putro yasyAH SakraparAkramaH
imO janapadO nityaM vinASayati rAGava
maladAMS ca karUzAMS ca tAwakA duzwacAriRI
seyaM panTAnam AvArya vasaty atyarDayojane
ata eva ca gantavyaM tAwakAyA vanaM yataH
svabAhubalam ASritya jahImAM duzwacAriRIm
manniyogAd imaM deSaM kuru nizkaRwakaM punaH
na hi kaS cid imaM deSaM Sakroty Agantum IdfSam
yakziRyA GorayA rAma utsAditam asahyayA
etat te sarvam AKyAtaM yaTEtad daruRaM vanam
yakzyA cotsAditaM sarvam adyApi na nivartate
aTa tasyAprameyasya muner vacanam uttamam
SrutvA puruzaSArdUlaH pratyuvAca SuBAM giram
alpavIryA yadA yakzAH SrUyante munipuMgava
kaTaM nAgasahasrasya DArayaty abalA balam
viSvAmitro 'bravId vAkyaM SfRu yena balottarA
varadAnakftaM vIryaM DArayaty abalA balam
pUrvam AsIn mahAyakzaH suketur nAma vIryavAn
anapatyaH SuBAcAraH sa ca tepe mahat tapaH
pitAmahas tu suprItas tasya yakzapates tadA
kanyAratnaM dadO rAma tAwakAM nAma nAmataH
dadO nAgasahasrasya balaM cAsyAH pitAmahaH
na tv eva putraM yakzAya dadO brahmA mahAyaSAH
tAM tu jAtAM vivarDantIM rUpayOvanaSAlinIm
jamBaputrAya sundAya dadO BAryAM yaSasvinIm
kasya cit tv aTa kAlalsya yakzI putraM vyajAyata
mArIcaM nAma durDarzaM yaH SApAd rAkzaso 'Bavat
sunde tu nihate rAma agastyam fzisattamam
tAwakA saha putreRa praDarzayitum icCati
rAkzasatvaM Bajasveti mArIcaM vyAjahAra saH
agastyaH paramakrudDas tAwakAm api SaptavAn
puruzAdI mahAyakzI virUpA vikftAnanA
idaM rUpam apahAya dAruRaM rUpam astu te
sEzA SApakftAmarzA tAwakA kroDamUrCitA
deSam utsAdayaty enam agastyacaritaM SuBam
enAM rAGava durvfttAM yakzIM paramadAruRAm
gobrAhmaRahitArTAya jahi duzwaparAkramAm
na hy enAM SApasaMsfzwAM kaS cid utsahate pumAn
nihantuM trizu lokezu tvAm fte raGunandana
na hi te strIvaDakfte GfRA kAryA narottama
cAturvarRyahitArTAya kartavyaM rAjasUnunA
rAjyaBAraniyuktAnAm eza DarmaH sanAtanaH
aDarmyAM jahi kAkutsha Darmo hy asyA na vidyate
SrUyate hi purA Sakro virocanasutAM nfpa
pfTivIM hantum icCantIM manTarAm aByasUdayat
vizRunA ca purA rAma BfgupatnI dfQavratA
anindraM lokam icCantI kAvyamAtA nizUditA
etES cAnyES ca bahuBI rAjaputramahAtmaBiH
aDarmaniratA nAryo hatAH puruzasattamEH
muner vacanam aklIbaM SrutvA naravarAtmajaH
rAGavaH prAYjalir BUtvA pratyuvAca dfQavrataH
pitur vacananirdeSAt pitur vacanagOravAt
vacanaM kOSikasyeti kartavyam aviSaNkayA
anuSizwo 'smy ayoDyAyAM gurumaDye mahAtmanA
pitrA daSaraTenAhaM nAvajYeyaM ca tad vacaH
so 'haM pitur vacaH SrutvA SAsanAd brahma vAdinaH
karizyAmi na saMdehas tAwakAvaDam uttamam
gobrAhmaRahitArTAya deSasyAsya suKAya ca
tava cEvAprameyasya vacanaM kartum udyataH
evam uktvA DanurmaDye badDvA muzwim ariMdamaH
jyASabdam akarot tIvraM diSaH Sabdena pUrayan
tena Sabdena vitrastAs tAwakA vanavAsinaH
tAwakA ca susaMkrudDA tena Sabdena mohitA
taM Sabdam aBiniDyAya rAkzasI kroDamUrCitA
SrutvA cAByadravad vegAd yataH Sabdo viniHsftaH
tAM dfzwvA rAGavaH krudDAM vikftAM vikftAnanAm
pramARenAtivfdDAM ca lakzmaRaM so 'ByaBAzata
paSya lakzmaRa yakziRyA BEravaM dAruRaM vapuH
Bidyeran darSanAd asyA BIrURAM hfdayAni ca
enAM paSya durADarzAM mAyA balasamanvitAm
vinivfttAM karomy adya hftakarRAgranAsikAm
na hy enAm utsahe hantuM strIsvaBAvena rakzitAm
vIryaM cAsyA gatiM cApi hanizyAmIti me matiH
evaM bruvARe rAme tu tAwakA kroDamUrCitA
udyamya bAhU garjantI rAmam evAByaDAvata
tAm ApatantIM vegena vikrAntAm aSanIm iva
SareRorasi vivyADa sA papAta mamAra ca
tAM hatAM BImasaMkASAM dfzwvA surapatis tadA
sADu sADv iti kAkutsTaM surAS ca samapUjayan
uvAca paramaprItaH sahasrAkzaH puraMdaraH
surAS ca sarve saMhfzwA viSvAmitram aTAbruvan
mune kOSike BadraM te sendrAH sarve marudgaRAH
tozitAH karmaRAnena snehaM darSaya rAGave
prajApater BfSASvasya putrAn satyaparAkramAn
tapobalaBftAn brahman rAGavAya nivedaya
pAtraBUtaS ca te brahmaMs tavAnugamane DftaH
kartavyaM ca mahat karma surARAM rAjasUnunA
evam uktvA surAH sarve hfzwA jagmur yaTAgatam
viSvAmitraM pUjayitvA tataH saMDyA pravartate
tato munivaraH prItis tAwakA vaDatozitaH
mUrDni rAmam upAGrAya idaM vacanam abravIt
ihAdya rajanIM rAma vasema SuBadarSana
SvaH praBAte gamizyAmas tad ASramapadaM mama
aTa tAM rajanIm uzya viSvAmiro mahAyaSAH
prahasya rAGavaM vAkyam uvAca maDurAkzaram
patituzwo 'smi BadraM te rAjaputra mahAyaSaH
prItyA paramayA yukto dadAmy astrARi sarvaSaH
devAsuragaRAn vApi saganDarvoragAn api
yEr amitrAn prasahyAjO vaSIkftya jayizyasi
tAni divyAni BadraM te dadAmy astrARi sarvaSaH
daRqacakraM mahad divyaM tava dAsyAmi rAGava
DarmacakraM tato vIra kAlacakraM taTEva ca
vizRucakraM taTAtyugram EndraM cakraM taTEva ca
vajram astraM naraSrezWa SEvaM SUlavaraM taTA
astraM brahmaSiraS cEva EzIkam api rAGava
dadAmi te mahAbAho brAhmam astram anuttamam
gade dve cEva kAkutsTa modakI SiKarI uBe
pradIpte naraSArdUla prayacCAmi nfpAtmaja
DarmapASam ahaM rAma kAlapASaM taTEva ca
vAruRaM pASam astraM ca dadAny aham anuttamam
aSanI dve prayacCAmi SuzkArdre raGunandana
dadAmi cAstraM pEnAkam astraM nArAyaRaM taTA
Agneyam astra dayitaM SiKaraM nAma nAmataH
vAyavyaM praTamaM nAma dadAmi tava rAGava
astraM hayaSiro nAma krOYcam astraM taTEva ca
Sakti dvayaM ca kAkutsTa dadAmi tava cAnaGa
kaNkAlaM musalaM GoraM kApAlam aTa kaNkaRam
DArayanty asurA yAni dadAmy etAni sarvaSaH
vEdyADaraM mahAstraM ca nandanaM nAma nAmataH
asiratnaM mahAbAho dadAmi nfvarAtmaja
gAnDarvam astraM dayitaM mAnavaM nAma nAmataH
prasvApanapraSamane dadmi sOraM ca rAGava
darpaRaM SozaRaM cEva saMtApanavilApane
madanaM cEva durDarzaM kandarpadayitaM taTA
pESAcam astraM dayitaM mohanaM nAma nAmataH
pratIcCa naraSArdUla rAjaputra mahAyaSaH
tAmasaM naraSArdUla sOmanaM ca mahAbalam
saMvartaM cEva durDarzaM mOsalaM ca nfpAtmaja
satyam astraM mahAbAho taTA mAyADaraM param
GoraM tejaHpraBaM nAma paratejo'pakarzaRam
somAstraM SiSiraM nAma tvAzwram astraM sudAmanam
dAruRaM ca BagasyApi SItezum aTa mAnavam
etAn nAma mahAbAho kAmarUpAn mahAbalAn
gfhARa paramodArAn kzipram eva nfpAtmaja
sTitas tu prANmuKo BUtvA Sucir nivaratas tadA
dadO rAmAya suprIto mantragrAmam anuttamam
japatas tu munes tasya viSvAmitrasya DImataH
upatasTur mahArhARi sarvARy astrARi rAGavam
UcuS ca muditA rAmaM sarve prAYjalayas tadA
ime sma paramodAra kiMkarAs tava rAGava
pratigfhya ca kAkutsTaH samAlaBya ca pARinA
manasA me BavizyaDvam iti tAny aByacodayat
tataH prItamanA rAmo viSvAmitraM mahAmunim
aBivAdya mahAtejA gamanAyopacakrame
pratigfhya tato 'strARi prahfzwavadanaH SuciH
gacCann eva ca kAkutsTo viSvAmitram aTAbravIt
gfhItAstro 'smi Bagavan durADarzaH surEr api
astrARAM tv aham icCAmi saMhAraM munipuMgava
evaM bruvati kAkutsTe viSvAmitro mahAmuniH
saMhAraM vyAjahArATa DftimAn suvrataH SuciH
satyavantaM satyakIrtiM DfzwaM raBasam eva ca
pratihArataraM nAma parANmuKam avANmuKam
lakzAkzavizamO cEva dfQanABasunABakO
daSAkzaSatavaktrO ca daSaSIrzaSatodarO
padmanABamahAnABO dundunABasunABakO
jyotizaM kfSanaM cEva nErASya vimalAv uBO
yOganDaraharidrO ca dEtyapramaTanO taTA
pitryaM sOmanasaM cEva viDUtamakarAv uBO
karavIrakaraM cEva DanaDAnyO ca rAGava
kAmarUpaM kAmaruciM moham AvaraRaM taTA
jfmBakaM sarvanABaM ca santAnavaraRO taTA
BfSASvatanayAn rAma BAsvarAn kAmarUpiRaH
pratIcCa mama BadraM te pAtraBUto 'si rAGava
divyaBAsvaradehAS ca mUrtimantaH suKapradAH
rAmaM prAYjalayo BUtvAbruvan maDuraBAziRaH
ime sma naraSArdUla SADi kiM karavAma te
gamyatAm iti tAn Aha yaTezwaM raGunandanaH
mAnasAH kAryakAlezu sAhAyyaM me karizyaTa
aTa te rAmam Amantrya kftvA cApi pradakziRam
evam astv iti kAkutsTam uktvA jagmur yaTAgatam
sa ca tAn rAGavo jYAtvA viSvAmitraM mahAmunim
gacCann evATa maDuraM SlakzRaM vacanam abravIt
kiM nv etan meGasaMkASaM parvatasyAvidUrataH
vfkzazaRqam ito BAti paraM kOtUhalaM hi me
darSanIyaM mfgAkIrRaM manoharam atIva ca
nAnAprakArEH SakunEr valguBAzEr alaMkftam
niHsftAH sma muniSrezWa kAntArAd romaharzaRAt
anayA tv avagacCAmi deSasya suKavattayA
sarvaM me SaMsa Bagavan kasyASramapadaM tv idam
saMprAptA yatra te pApA brahmaGnA duzwacAriRaH
aTa tasyAprameyasya tad vanaM paripfcCataH
viSvAmitro mahAtejA vyAKyAtum upacakrame
eza pUrvASramo rAma vAmanasya mahAtmanaH
sidDASrama iti KyAtaH sidDo hy atra mahAtapAH
etasminn eva kAle tu rAjA vErocanir baliH
nirjitya dEvatagaRAn sendrAMS ca samarudgaRAn
kArayAm Asa tad rAjyaM trizu lokezu viSrutaH
bales tu yajamAnasya devAH sAgnipurogamAH
samAgamya svayaM cEva vizRum Ucur ihASrame
balir vErocanir vizRo yajate yajYam uttamam
asamApte kratO tasmin svakAryam aBipadyatAm
ye cEnam aBivartante yAcitAra itas tataH
yac ca yatra yaTAvac ca sarvaM teByaH prayacCati
sa tvaM surahitArTAya mAyAyogam upASritaH
vAmanatvaM gato vizRo kuru kalyARam uttamam
ayaM sidDASramo nAma prasAdAt te Bavizyati
sidDe karmaRi deveSa uttizWa Bagavann itaH
aTa vizRur mahAtejA adityAM samajAyata
vAmanaM rUpam AsTAya vErocanim upAgamat
trIn kramAn aTa BikzitvA pratigfhya ca mAnataH
Akramya lokAMl lokAtmA sarvaBUtahite rataH
mahendrAya punaH prAdAn niyamya balim ojasA
trElokyaM sa mahAtejAS cakre SakravaSaM punaH
tenEza pUrvam AkrAnta ASramaH SramanASanaH
mayApi BaktyA tasyEza vAmanasyopaBujyate
etam ASramam AyAnti rAkzasA viGnakAriRaH
atra te puruzavyAGra hantavyA duzwacAriRaH
adya gacCAmahe rAma sidDASramam anuttamam
tad ASramapadaM tAta tavApy etad yaTA mama
taM dfzwvA munayaH sarve sidDASramanivAsinaH
utpatyotpatya sahasA viSvAmitram apUjayan
yaTArhaM cakrire pUjAM viSvAmitrAya DImate
taTEva rAjaputrAByAm akurvann atiTikriyAm
muhUrtam aTa viSrAntO rAjaputrAv ariMdamO
prAYjalI muniSArdUlam UcatU raGunandanO
adyEva dIkzAM praviSa BadraM te munipuMgava
sidDASramo 'yaM sidDaH syAt satyam astu vacas tava
evam ukto mahAtejA viSvAmitro mahAmuniH
praviveSa tadA dIkzAM niyato niyatendriyaH
kumArAv api tAM rAtrim uzitvA susamAhitO
praBAtakAle cotTAya viSvAmitram avandatAm
aTa tO deSakAlajYO rAjaputrAv ariMdamO
deSe kAle ca vAkyajYAv abrUtAM kOSikaM vacaH
BagavaY Srotum icCAvo yasmin kAle niSAcarO
saMrakzaRIyO tO brahman nAtivarteta tatkzaRam
evaM bruvARO kAkutsTO tvaramARO yuyutsayA
sarve te munayaH prItAH praSaSaMsur nfpAtmajO
adya praBfti zaqrAtraM rakzataM rAGavO yuvAm
dIkzAM gato hy eza munir mOnitvaM ca gamizyati
tO tu tad vacanaM SrutvA rAjaputrO yaSasvinO
anidrO zaqahorAtraM tapovanam arakzatAm
upAsAM cakratur vIrO yattO paramaDanvinO
rarakzatur munivaraM viSvAmitram ariMdamO
aTa kAle gate tasmin zazWe 'hani samAgate
sOmitram abravId rAmo yatto Bava samAhitaH
rAmasyEvaM bruvARasya tvaritasya yuyutsayA
prajajvAla tato vediH sopADyAyapurohitA
mantravac ca yaTAnyAyaM yajYo 'sO saMpravartate
AkASe ca mahAY SabdaH prAdur AsId BayAnakaH
AvArya gaganaM meGo yaTA prAvfzi nirgataH
taTA mAyAM vikurvARO rAkzasAv aByaDAvatAm
mArIcaS ca subAhuS ca tayor anucarAs taTA
Agamya BImasaMkASA ruDirOGAn avAsfjan
tAv ApatantO sahasA dfzwvA rAjIvalocanaH
lakzmaRaM tv aBisaMprekzya rAmo vacanam abravIt
paSya lakzmaRa durvfttAn rAkzasAn piSitASanAn
mAnavAstrasamADUtAn anilena yaTAGanAn
mAnavaM paramodAram astraM paramaBAsvaram
cikzepa paramakrudDo mArIcor asi rAGavaH
sa tena paramAstreRa mAnavena samAhitaH
saMpUrRaM yojanaSataM kziptaH sAgarasaMplave
vicetanaM viGUrRantaM SItezubalapIqitam
nirastaM dfSya mArIcaM rAmo lakzmaRam abravIt
paSya lakzmaRa SItezuM mAnavaM DarmasaMhitam
mohayitvA nayaty enaM na ca prAREr viyujyate
imAn api vaDizyAmi nirGfRAn duzwacAriRaH
rAkzasAn pApakarmasTAn yajYaGnAn ruDirASanAn
vigfhya sumahac cAstram AgneyaM raGunandanaH
subAhur asi cikzepa sa vidDaH prApatad Buvi
SezAn vAyavyam AdAya nijaGAna mahAyaSAH
rAGavaH paramodAro munInAM mudam Avahan
sa hatvA rAkzasAn sarvAn yajYaGnAn raGunandanaH
fziBiH pUjitas tatra yaTendro vijaye purA
aTa yajYe samApte tu viSvAmitro mahAmuniH
nirItikA diSo dfzwvA kAkutsTam idam abravIt
kftArTo 'smi mahAbAho kftaM guruvacas tvayA
sidDASramam idaM satyaM kftaM rAma mahAyaSaH
aTa tAM rajanIM tatra kftArTO rAmalakzaRO
Uzatur muditO vIrO prahfzwenAntarAtmanA
praBAtAyAM tu SarvaryAM kftapOrvAhRikakriyO
viSvAmitram fzIMS cAnyAn sahitAv aBijagmatuH
aBivAdya muniSrezWaM jvalantam iva pAvakam
Ucatur maDurodAraM vAkyaM maDuraBAziRO
imO svo muniSArdUla kiMkarO samupasTitO
AjYApaya yaTezwaM vE SAsanaM karavAva kim
evam ukte tatas tAByAM sarva eva maharzayaH
viSvAmitraM puraskftya rAmaM vacanam abruvan
mETilasya naraSrezWa janakasya Bavizyati
yajYaH paramaDarmizWas tatra yAsyAmahe vayam
tvaM cEva naraSArdUla sahAsmABir gamizyasi
adButaM ca DanUratnaM tatra tvaM drazwum arhasi
tad Di pUrvaM naraSrezWa dattaM sadasi dEvatEH
aprameyabalaM GoraM maKe paramaBAsvaram
nAsya devA na ganDarvA nAsurA na ca rAkzasAH
kartum AropaRaM SaktA na kaTaM cana mAnuzAH
Danuzas tasya vIryaM hi jijYAsanto mahIkzitaH
na Sekur AropayituM rAjaputrA mahAbalAH
tad Danur naraSArdUla mETilasya mahAtmanaH
tatra drakzyasi kAkutsTa yajYaM cAdButadarSanam
tad Di yajYaPalaM tena mETilenottamaM DanuH
yAcitaM naraSArdUla sunABaM sarvadEvatEH
evam uktvA munivaraH prasTAnam akarot tadA
sarzisaMGaH sakAkutsTa Amantrya vanadevatAH
svasti vo 'stu gamizyAmi sidDaH sidDASramAd aham
uttare jAhnavItIre himavantaM Siloccayam
pradakziRaM tataH kftvA sidDASramam anuttamam
uttarAM diSam uddiSya prasTAtum upacakrame
taM vrajantaM munivaram anvagAd anusAriRAm
SakawI SatamAtraM tu prayARe brahmavAdinAm
mfgapakzigaRAS cEva sidDASramanivAsinaH
anujagmur mahAtmAnaM viSvAmitraM mahAmunim
te gatvA dUram aDvAnaM lambamAne divAkare
vAsaM cakrur munigaRAH SoRAkUle samAhitAH
te 'staM gate dinakare snAtvA hutahutASanAH
viSvAmitraM puraskftya nizedur amitOjasaH
rAmo 'pi sahasOmitrir munIMs tAn aBipUjya ca
agrato nizasAdATa viSvAmitrasya DImataH
aTa rAmo mahAtejA viSvAmitraM mahAmunim
papracCa muniSArdUlaM kOtUhalasamanvitaH
Bagavan ko nv ayaM deSaH samfdDavanaSoBitaH
Srotum icCAmi BadraM te vaktum arhasi tattvataH
codito rAmavAkyena kaTayAm Asa suvrataH
tasya deSasya niKilam fzimaDye mahAtapAH
brahmayonir mahAn AsIt kuSo nAma mahAtapAH
vEdarByAM janayAm Asa caturaH sadfSAn sutAn
kuSAmbaM kuSanABaM ca ADUrta rajasaM vasum
dIptiyuktAn mahotsAhAn kzatraDarmacikIrzayA
tAn uvAca kuSaH putrAn DarmizWAn satyavAdinaH
kuSasya vacanaM SrutvA catvAro lokasaMmatAH
niveSaM cakrire sarve purARAM nfvarAs tadA
kuSAmbas tu mahAtejAH kOSAmbIm akarot purIm
kuSanABas tu DarmAtmA paraM cakre mahodayam
ADUrtarajaso rAma DarmAraRyaM mahIpatiH
cakre puravaraM rAjA vasuS cakre girivrajam
ezA vasumatI rAma vasos tasya mahAtmanaH
ete SElavarAH paYca prakASante samantataH
sumAgaDI nadI ramyA mAgaDAn viSrutAyayO
paYcAnAM SElamuKyAnAM maDye mAleva SoBate
sEzA hi mAgaDI rAma vasos tasya mahAtmanaH
pUrvABicaritA rAma sukzetrA sasyamAlinI
kuSanABas tu rAjarziH kanyASatam anuttamam
janayAm Asa DarmAtmA GftAcyAM raGunandana
tAs tu yOvanaSAlinyo rUpavatyaH svalaMkftAH
udyAnaBUmim Agamya prAvfzIva SatahradAH
gAyantyo nftyamAnAS ca vAdayantyaS ca rAGava
AmodaM paramaM jagmur varABaraRaBUzitAH
aTa tAS cArusarvANgyo rUpeRApratimA Buvi
udyAnaBUmim Agamya tArA iva GanAntare
tAH sarvaguRasaMpannA rUpayOvanasaMyutAH
dfzwvA sarvAtmako vAyur idaM vacanam abravIt
ahaM vaH kAmaye sarvA BAryA mama BavizyaTa
mAnuzas tyajyatAM BAvo dIrGam Ayur avApsyaTa
tasya tad vacanaM SrutvA vAyor aklizwakarmaRaH
apahAsya tato vAkyaM kanyASatam aTAbravIt
antaS carasi BUtAnAM sarvezAM tvaM surottama
praBAvajYAS ca te sarvAH kim asmAn avamanyase
kuSanABasutAH sarvAH samarTAs tvAM surottama
sTAnAc cyAvayituM devaM rakzAmas tu tapo vayam
mA BUt sa kAlo durmeDaH pitaraM satyavAdinam
nAvamanyasva DarmeRa svayaMvaram upAsmahe
pitA hi praBur asmAkaM dEvataM paramaM hi saH
yasya no dAsyati pitA sa no BartA Bavizyati
tAsAM tad vacanaM SrutvA vAyuH paramakopanaH
praviSya sarvagAtrARi baBaYja BagavAn praBuH
tAH kanyA vAyunA BagnA viviSur nfpater gfham
dfzwvA BagnAs tadA rAjA saMBrAnta idam abravIt
kim idaM kaTyatAM putryaH ko Darmam avamanyate
kubjAH kena kftAH sarvA vezwantyo nABiBAzaTa
tasya tad vacanaM SrutvA kuSanABasya DImataH
SiroBiS caraRO spfzwvA kanyASatam aBAzata
vAyuH sarvAtmako rAjan praDarzayitum icCati
aSuBaM mArgam AsTAya na DarmaM pratyavekzate
pitfmatyaH sma BadraM te svacCande na vayaM sTitAH
pitaraM no vfRIzva tvaM yadi no dAsyate tava
tena pApAnubanDena vacanaM na pratIcCatA
evaM bruvantyaH sarvAH sma vAyunA nihatA Bfzam
tAsAM tadvacanaM SrutvA rAjA paramaDArmikaH
pratyuvAca mahAtejAH kanyASatam anuttamam
kzAntaM kzamAvatAM putryaH kartavyaM sumahat kftam
Ekamatyam upAgamya kulaM cAvekzitaM mama
alaMkAro hi nArIRAM kzamA tu puruzasya vA
duzkaraM tac ca vaH kzAntaM tridaSezu viSezataH
yAdfSIr vaH kzamA putryaH sarvAsAm aviSezataH
kzamA dAnaM kzamA yajYaH kzamA satyaM ca putrikAH
kzamA yaSaH kzamA DarmaH kzamAyAM vizWitaM jagat
visfjya kanyAH kAkutsTa rAjA tridaSavikramaH
mantrajYo mantrayAm Asa pradAnaM saha mantriBiH
deSe kAle pradAnasya sadfSe pratipAdanam
etasminn eva kAle tu cUlI nAma mahAmuniH
UrDvaretAH SuBAcAro brAhmaM tapa upAgamat
tapyantaM tam fziM tatra ganDarvI paryupAsate
somadA nAma BadraM te UrmilA tanayA tadA
sA ca taM praRatA BUtvA SuSrUzaRaparAyaRA
uvAsa kAle DarmizWA tasyAs tuzwo 'Bavad guruH
sa ca tAM kAlayogena provAca raGunandana
parituzwo 'smi BadraM te kiM karomi tava priyam
parituzwaM muniM jYAtvA ganDarvI maDurasvaram
uvAca paramaprItA vAkyajYA vAkyakovidam
lakzmyA samudito brAhmyA brahmaBUto mahAtapAH
brAhmeRa tapasA yuktaM putram icCAmi DArmikam
apatiS cAsmi BadraM te BAryA cAsmi na kasya cit
brAhmeRopagatAyAS ca dAtum arhasi me sutam
tasyAH prasanno brahmarzir dadO putram anuttamam
brahmadatta iti KyAtaM mAnasaM cUlinaH sutam
sa rAjA brahmadattas tu purIm aDyavasat tadA
kAmpilyAM parayA lakzmyA devarAjo yaTA divam
sa budDiM kftavAn rAjA kuSanABaH suDArmikaH
brahmadattAya kAkutsTa dAtuM kanyASataM tadA
tam AhUya mahAtejA brahmadattaM mahIpatiH
dadO kanyASataM rAjA suprItenAntarAtmanA
yaTAkramaM tataH pARiM jagrAha raGunandana
brahmadatto mahI pAlas tAsAM devapatir yaTA
spfzwamAtre tataH pARO vikubjA vigatajvarAH
yuktAH paramayA lakzmyA baBuH kanyASataM tadA
sa dfzwvA vAyunA muktAH kuSanABo mahIpatiH
baBUva paramaprIto harzaM leBe punaH punaH
kftodvAhaM tu rAjAnaM brahmadattaM mahIpatiH
sadAraM prezayAm Asa sopADyAya gaRaM tadA
somadApi susaMhfzwA putrasya sadfSIM kriyAm
yaTAnyAyaM ca ganDarvI snuzAs tAH pratyanandata
kftodvAhe gate tasmin brahmadatte ca rAGava
aputraH putralABAya pOtrIm izwim akalpayat
izwyAM tu vartamAnAyAM kuSanABaM mahIpatim
uvAca paramaprItaH kuSo brahmasutas tadA
putras te sadfSaH putra Bavizyati suDArmikaH
gADiM prApsyasi tena tvaM kIrtiM loke ca SASvatIm
evam uktvA kuSo rAma kuSanABaM mahIpatim
jagAmAkASam AviSya brahmalokaM sanAtanam
kasya cit tv aTa kAlasya kuSanABasya DImataH
jajYe paramaDarmizWo gADir ity eva nAmataH
sa pitA mama kAkutsTa gADiH paramaDArmikaH
kuSavaMSaprasUto 'smi kOSiko raGunandana
pUrvajA BaginI cApi mama rAGava suvratA
nAmnA satyavatI nAma fcIke pratipAditA
saSarIrA gatA svargaM BartAram anuvartinI
kOSikI paramodArA sA pravfttA mahAnadI
divyA puRyodakA ramyA himavantam upASritA
lokasya hitakAmArTaM pravfttA BaginI mama
tato 'haM himavatpArSve vasAmi niyataH suKam
BaginyAH snehasaMyuktaH kOSikyA raGunandana
sA tu satyavatI puRyA satye Darme pratizWitA
pativratA mahABAgA kOSikI saritAM varA
ahaM hi niyamAd rAma hitvA tAM samupAgataH
sidDASramam anuprApya sidDo 'smi tava tejasA
ezA rAma mamotpattiH svasya vaMSasya kIrtitA
deSasya ca mahAbAho yan mAM tvaM paripfcCasi
gato 'rDarAtraH kAkutsTa kaTAH kaTayato mama
nidrAm aByehi BadraM te mA BUd viGno 'DvanIha naH
nizpandAs taravaH sarve nilInA mfgapakziRaH
nESena tamasA vyAptA diSaS ca raGunandana
SanEr viyujyate saMDyA naBo netrEr ivAvftam
nakzatratArAgahanaM jyotirBir avaBAsate
uttizWati ca SItAMSuH SaSI lokatamonudaH
hlAdayan prARinAM loke manAMsi praBayA viBo
nESAni sarvaBUtAni pracaranti tatas tataH
yakzarAkzasasaMGAS ca rOdrAS ca piSitASanAH
evam uktvA mahAtejA virarAma mahAmuniH
sADu sADv iti taM sarve munayo hy aByapUjayan
rAmo 'pi saha sOmitriH kiM cid AgatavismayaH
praSasya muniSArdUlaM nidrAM samupasevate
upAsya rAtriSezaM tu SoRAkUle maharziBiH
niSAyAM supraBAtAyAM viSvAmitro 'ByaBAzata
supraBAtA niSA rAma pUrvA saMDyA pravartate
uttizWottizWa BadraM te gamanAyABirocaya
tac CrutvA vacanaM tasya kftvA pOrvAhRikIM kriyAm
gamanaM rocayAm Asa vAkyaM cedam uvAca ha
ayaM SoRaH SuBajalo gADaH pulinamaRqitaH
katareRa paTA brahman saMtarizyAmahe vayam
evam uktas tu rAmeRa viSvAmitro 'bravId idam
eza panTA mayoddizwo yena yAnti maharzayaH
te gatvA dUram aDvAnaM gate 'rDadivase tadA
jAhnavIM saritAM SrezWAM dadfSur munisevitAm
tAM dfzwvA puRyasalilAM haMsasArasasevitAm
baBUvur muditAH sarve munayaH saharAGavAH
tasyAs tIre tataS cakrus te AvAsaparigraham
tataH snAtvA yaTAnyAyaM saMtarpya pitfdevatAH
hutvA cEvAgnihotrARi prASya cAmftavad DaviH
viviSur jAhnavItIre SucO muditamAnasAH
viSvAmitraM mahAtmAnaM parivArya samantataH
saMprahfzwamanA rAmo viSvAmitram aTAbravIt
BagavaY Srotum icCAmi gaNgAM tripaTagAM nadIm
trElokyaM kaTam Akramya gatA nadanadIpatim
codito rAma vAkyena viSvAmitro mahAmuniH
vfdDiM janma ca gaNgAyA vaktum evopacakrame
SElendro himavAn nAma DAtUnAm Akaro mahAn
tasya kanyA dvayaM rAma rUpeRApratimaM Buvi
yA meruduhitA rAma tayor mAtA sumaDyamA
nAmnA menA manojYA vE patnI himavataH priyA
tasyAM gaNgeyam aBavaj jyezWA himavataH sutA
umA nAma dvitIyABUt kanyA tasyEva rAGava
aTa jyezWAM surAH sarve devatArTacikIrzayA
SElendraM varayAm Asur gaNgAM tripaTagAM nadIm
dadO DarmeRa himavAMs tanayAM lokapAvanIm
svacCandapaTagAM gaNgAM trElokyahitakAmyayA
pratigfhya trilokArTaM trilokahitakAriRaH
gaNgAm AdAya te 'gacCan kftArTenAntarAtmanA
yA cAnyA SEladuhitA kanyAsId raGunandana
ugraM sA vratam AsTAya tapas tepe tapoDanA
ugreRa tapasA yuktAM dadO SElavaraH sutAm
rudrAyApratirUpAya umAM lokanamaskftAm
ete te SEla rAjasya sute lokanamaskfte
gaNgA ca saritAM SrezWA umA devI ca rAGava
etat te Darmam AKyAtaM yaTA tripaTagA nadI
KaM gatA praTamaM tAta gatiM gatimatAM vara
ukta vAkye munO tasminn uBO rAGavalakzmaRO
pratinandya kaTAM vIrAv Ucatur munipuMgavam
Darmayuktam idaM brahman kaTitaM paramaM tvayA
duhituH SElarAjasya jyezWAya vaktum arhasi
vistaraM vistarajYo 'si divyamAnuzasaMBavam
trIn paTo hetunA kena pAvayel lokapAvanI
kaTaM gaNgAM tripaTagA viSrutA sariduttamA
trizu lokezu DarmajYa karmaBiH kEH samanvitA
taTA bruvati kAkutsTe viSvAmitras tapoDanaH
niKilena kaTAM sarvAm fzimaDye nyavedayat
purA rAma kftodvAhaH SitikaRWo mahAtapAH
dfzwvA ca spfhayA devIM mETunAyopacakrame
SitikaRWasya devasya divyaM varzaSataM gatam
na cApi tanayo rAma tasyAm AsIt paraMtapa
tato devAH samudvignAH pitAmahapurogamAH
yad ihotpadyate BUtaM kas tat pratisahizyate
aBigamya surAH sarve praRipatyedam abruvan
devadeva mahAdeva lokasyAsya hite rata
surARAM praRipAtena prasAdaM kartum arhasi
na lokA DArayizyanti tava tejaH surottama
brAhmeRa tapasA yukto devyA saha tapaS cara
trElokyahitakAmArTaM tejas tejasi DAraya
rakza sarvAn imAMl lokAn nAlokaM kartum arhasi
devatAnAM vacaH SrutvA sarvalokamaheSvaraH
bAQam ity abravIt sarvAn punaS cedam uvAca ha
DArayizyAmy ahaM tejas tejasy eva sahomayA
tridaSAH pfTivI cEva nirvARam aDigacCatu
yad idaM kzuBitaM sTAnAn mama tejo hy anuttamam
DArayizyati kas tan me bruvantu surasattamAH
evam uktAs tato devAH pratyUcur vfzaBaDvajam
yat tejaH kzuBitaM hy etat tad DarA DArayizyati
evam uktaH surapatiH pramumoca mahItale
tejasA pfTivI yena vyAptA sagirikAnanA
tato devAH punar idam UcuS cATa hutASanam
praviSa tvaM mahAtejo rOdraM vAyusamanvitaH
tad agninA punar vyAptaM saMjAtaH SvetaparvataH
divyaM SaravaRaM cEva pAvakAdityasaMniBam
yatra jAto mahAtejAH kArtikeyo 'gnisaMBavaH
aTomAM ca SivaM cEva devAH sarzi gaRAs tadA
pUjayAm Asur atyarTaM suprItamanasas tataH
aTa SEla sutA rAma tridaSAn idam abravIt
samanyur aSapat sarvAn kroDasaMraktalocanA
yasmAn nivAritA cEva saMgatA putrakAmyayA
apatyaM svezu dArezu notpAdayitum arhaTa
adya praBfti yuzmAkam aprajAH santu patnayaH
evam uktvA surAn sarvAY SaSApa pfTivIm api
avane nEkarUpA tvaM bahuBAryA Bavizyasi
na ca putrakftAM prItiM matkroDakaluzI kftA
prApsyasi tvaM sudurmeDe mama putram anicCatI
tAn sarvAn vrIqitAn dfzwvA surAn surapatis tadA
gamanAyopacakrAma diSaM varuRapAlitAm
sa gatvA tapa AtizWat pArSve tasyottare gireH
himavatpraBave SfNge saha devyA maheSvaraH
eza te vistaro rAma SElaputryA niveditaH
gaNgAyAH praBavaM cEva SfRu me sahalakzmaRaH
tapyamAne tapo deve devAH sarzigaRAH purA
senApatim aBIpsantaH pitAmaham upAgaman
tato 'bruvan surAH sarve BagavantaM pitAmaham
praRipatya SuBaM vAkyaM sendrAH sAgnipurogamAH
yo naH senApatir deva datto BagavatA purA
sa tapaH param AsTAya tapyate sma sahomayA
yad atrAnantaraM kAryaM lokAnAM hitakAmyayA
saMviDatsva viDAnajYa tvaM hi naH paramA gatiH
devatAnAM vacaH SrutvA sarvalokapitAmahaH
sAntvayan maDurEr vAkyEs tridaSAn idam abravIt
SElaputryA yad uktaM tan na prajAsyaTa patnizu
tasyA vacanam aklizwaM satyam eva na saMSayaH
iyam AkASagA gaNgA yasyAM putraM hutASanaH
janayizyati devAnAM senApatim ariMdamam
jyezWA SElendraduhitA mAnayizyati taM sutam
umAyAs tad bahumataM Bavizyati na saMSayaH
tac CrutvA vacanaM tasya kftArTA raGunandana
praRipatya surAH sarve pitAmaham apUjayan
te gatvA parvataM rAma kElAsaM DAtumaRqitam
agniM niyojayAm AsuH putrArTaM sarvadevatAH
devakAryam idaM deva samADatsva hutASana
SElaputryAM mahAtejo gaNgAyAM teja utsfja
devatAnAM pratijYAya gaNgAm aByetya pAvakaH
garBaM DAraya vE devi devatAnAm idaM priyam
ity etad vacanaM SrutvA divyaM rUpam aDArayat
sa tasyA mahimAM dfzwvA samantAd avakIryata
samantatas tadA devIm aByaziYcata pAvakaH
sarvasrotAMsi pUrRAni gaNgAyA raGunandana
tam uvAca tato gaNgA sarvadevapurohitam
aSaktA DAraRe deva tava tejaH samudDatam
dahyamAnAgninA tena saMpravyaTitacetanA
aTAbravId idaM gaNgAM sarvadevahutASanaH
iha hEmavate pAde garBo 'yaM saMniveSyatAm
SrutvA tv agnivaco gaNgA taM garBam atiBAsvaram
utsasarja mahAtejAH srotoByo hi tadAnaGa
yad asyA nirgataM tasmAt taptajAmbUnadapraBam
kAYcanaM DaraRIM prAptaM hiraRyam amalaM SuBam
tAmraM kArzRAyasaM cEva tEkzRyAd evABijAyata
malaM tasyABavat tatra trapusIsakam eva ca
tad etad DaraRIM prApya nAnADAtur avarData
nikziptamAtre garBe tu tejoBir aBiraYjitam
sarvaM parvatasaMnadDaM sOvarRam aBavad vanam
jAtarUpam iti KyAtaM tadA praBfti rAGava
suvarRaM puruzavyAGra hutASanasamapraBam
taM kumAraM tato jAtaM sendrAH sahamarudgaRAH
kzIrasaMBAvanArTAya kfttikAH samayojayan
tAH kzIraM jAtamAtrasya kftvA samayam uttamam
daduH putro 'yam asmAkaM sarvAsAm iti niScitAH
tatas tu devatAH sarvAH kArtikeya iti bruvan
putras trElokya viKyAto Bavizyati na saMSayaH
tezAM tad vacanaM SrutvA skannaM garBaparisrave
snApayan parayA lakzmyA dIpyamAnam ivAnalam
skanda ity abruvan devAH skannaM garBaparisravAt
kArtikeyaM mahABAgaM kAkutsTajvalanopamam
prAdurBUtaM tataH kzIraM kfttikAnAm anuttamam
zaRRAM zaqAnano BUtvA jagrAha stanajaM payaH
gfhItvA kzIram ekAhnA sukumAra vapus tadA
ajayat svena vIryeRa dEtyasEnyagaRAn viBuH
surasenAgaRapatiM tatas tam amaladyutim
aByaziYcan suragaRAH sametyAgnipurogamAH
eza te rAma gaNgAyA vistaro 'Bihito mayA
kumArasaMBavaS cEva DanyaH puRyas taTEva ca
tAM kaTAM kOSiko rAme nivedya maDurAkzaram
punar evAparaM vAkyaM kAkutsTam idam abravIt
ayoDyADipatiH SUraH pUrvam AsIn narADipaH
sagaro nAma DarmAtmA prajAkAmaH sa cAprajaH
vEdarBaduhitA rAma keSinI nAma nAmataH
jyezWA sagarapatnI sA DarmizWA satyavAdinI
arizwanemiduhitA rUpeRApratimA Buvi
dvitIyA sagarasyAsIt patnI sumatisaMjYitA
tAByAM saha tadA rAjA patnIByAM taptavAMs tapaH
himavantaM samAsAdya BfguprasravaRe girO
aTa varza Sate pUrRe tapasArADito muniH
sagarAya varaM prAdAd BfguH satyavatAM varaH
apatyalABaH sumahAn Bavizyati tavAnaGa
kIrtiM cApratimAM loke prApsyase puruzarzaBa
ekA janayitA tAta putraM vaMSakaraM tava
zazwiM putrasahasrARi aparA janayizyati
BAzamARaM naravyAGraM rAjapatnyO prasAdya tam
UcatuH paramaprIte kftAYjalipuwe tadA
ekaH kasyAH suto brahman kA bahUY janayizyati
Srotum icCAvahe brahman satyam astu vacas tava
tayos tad vacanaM SrutvA BfguH parama DArmikaH
uvAca paramAM vARIM svacCando 'tra viDIyatAm
eko vaMSakaro vAstu bahavo vA mahAbalAH
kIrtimanto mahotsAhAH kA vA kaM varam icCati
munes tu vacanaM SrutvA keSinI raGunandana
putraM vaMSakaraM rAma jagrAha nfpasaMniDO
zazwiM putrasahasrARi suparRaBaginI tadA
mahotsAhAn kIrtimato jagrAha sumatiH sutAn
pradakziRam fziM kftvA SirasABipraRamya ca
jagAma svapuraM rAjA saBAryA raGunandana
aTa kAle gate tasmiY jyezWA putraM vyajAyata
asamaYja iti KyAtaM keSinI sagarAtmajam
sumatis tu naravyAGra garBatumbaM vyajAyata
zazwiH putrasahasrARi tumbaBedAd viniHsftAH
GftapUrRezu kumBezu DAtryas tAn samavarDayan
kAlena mahatA sarve yOvanaM pratipedire
aTa dIrGeRa kAlena rUpayOvanaSAlinaH
zazwiH putrasahasrARi sagarasyABavaMs tadA
sa ca jyezWo naraSrezWa sagarasyAtmasaMBavaH
bAlAn gfhItvA tu jale sarayvA raGunandana
prakzipya prahasan nityaM majjatas tAn nirIkzya vE
pOrARAm ahite yuktaH pitrA nirvAsitaH purAt
tasya putro 'MSumAn nAma asamaYjasya vIryavAn
saMmataH sarvalokasya sarvasyApi priyaMvadaH
tataH kAlena mahatA matiH samaBijAyata
sagarasya naraSrezWa yajeyam iti niScitA
sa kftvA niScayaM rAjA sopADyAyagaRas tadA
yajYakarmaRi vedajYo yazwuM samupacakrame
viSvAmitravacaH SrutvA kaTAnte raGunandana
uvAca paramaprIto muniM dIptam ivAnalam
Srotum iCAmi BadraM te vistareRa kaTAm imAm
pUrvako me kaTaM brahman yajYaM vE samupAharat
viSvAmitras tu kAkutsTam uvAca prahasann iva
SrUyatAM vistaro rAma sagarasya mahAtmanaH
SaMkaraSvaSuro nAma himavAn acalottamaH
vinDyaparvatam AsAdya nirIkzete parasparam
tayor maDye pravftto 'BUd yajYaH sa puruzottama
sa hi deSo naravyAGra praSasto yajYakarmaRi
tasyASvacaryAM kAkutsTa dfQaDanvA mahAraTaH
aMSumAn akarot tAta sagarasya mate sTitaH
tasya parvaRi taM yajYaM yajamAnasya vAsavaH
rAkzasIM tanum AsTAya yajYiyASvam apAharat
hriyamARe tu kAkutsTa tasminn aSve mahAtmanaH
upADyAya gaRAH sarve yajamAnam aTAbruvan
ayaM parvaRi vegena yajYiyASvo 'panIyate
hartAraM jahi kAkutsTa hayaS cEvopanIyatAm
yajYac CidraM Bavaty etat sarvezAm aSivAya naH
tat taTA kriyatAM rAjan yaTACidraH kratur Bavet
upADyAya vacaH SrutvA tasmin sadasi pArTivaH
zazwiM putrasahasrARi vAkyam etad uvAca ha
gatiM putrA na paSyAmi rakzasAM puruzarzaBAH
mantrapUtEr mahABAgEr AsTito hi mahAkratuH
tad gacCata vicinvaDvaM putrakA Badram astu vaH
samudramAlinIM sarvAM pfTivIm anugacCata
ekEkaM yojanaM putrA vistAram aBigacCata
yAvat turagasaMdarSas tAvat Kanata medinIm
tam eva hayahartAraM mArgamARA mamAjYayA
dIkzitaH pOtrasahitaH sopADyAyagaRo hy aham
iha sTAsyAmi BadraM vo yAvat turagadarSanam
ity uktvA hfzwamanaso rAjaputrA mahAbalAH
jagmur mahItalaM rAma pitur vacanayantritAH
yojanAyAm avistAram ekEko DaraRItalam
biBiduH puruzavyAGra vajrasparSasamEr BujEH
SUlEr aSanikalpES ca halES cApi sudAruREH
BidyamAnA vasumatI nanAda raGunandana
nAgAnAM vaDyamAnAnAm asurARAM ca rAGava
rAkzasAnAM ca durDarzaH sattvAnAM ninado 'Bavat
yojanAnAM sahasrARi zazwiM tu raGunandana
biBidur DaraRIM vIrA rasAtalam anuttamam
evaM parvatasaMbADaM jambUdvIpaM nfpAtmajAH
Kananto nfpaSArdUla sarvataH paricakramuH
tato devAH saganDarvAH sAsurAH sahapannagAH
saMBrAntamanasaH sarve pitAmaham upAgaman
te prasAdya mahAtmAnaM vizaRRavadanAs tadA
UcuH paramasaMtrastAH pitAmaham idaM vacaH
Bagavan pfTivI sarvA Kanyate sagarAtmajEH
bahavaS ca mahAtmAno vaDyante jalacAriRaH
ayaM yajYahano 'smAkam anenASvo 'panIyate
iti te sarvaBUtAni niGnanti sagarAtmajaH
devatAnAM vacaH SrutvA BagavAn vE pitAmahaH
pratyuvAca susaMtrastAn kftAntabalamohitAn
yasyeyaM vasuDA kftsnA vAsudevasya DImataH
kApilaM rUpam AsTAya DArayaty aniSaM DarAm
pfTivyAS cApi nirBedo dfzwa eva sanAtanaH
sagarasya ca putrARAM vinASo 'dIrGajIvinAm
pitAmahavacaH SrutvA trayas triMSad ariMdamaH
devAH paramasaMhfzwAH punar jagmur yaTAgatam
sagarasya ca putrARAM prAdur AsIn mahAtmanAm
pfTivyAM BidyamAnAyAM nirGAta sama niHsvanaH
tato BittvA mahIM sarvAM kftvA cApi pradakziRam
sahitAH sagarAH sarve pitaraM vAkyam abruvan
parikrAntA mahI sarvA sattvavantaS ca sUditAH
devadAnavarakzAMsi piSAcoragakiMnarAH
na ca paSyAmahe 'SvaM tam aSvahartAram eva ca
kiM karizyAma BadraM te budDir atra vicAryatAm
tezAM tad vacanaM SrutvA putrARAM rAjasattamaH
samanyur abravId vAkyaM sagaro raGunandana
BUyaH Kanata BadraM vo nirBidya vasuDAtalam
aSvahartAram AsAdya kftArTAS ca nivartaTa
pitur vacanam AsTAya sagarasya mahAtmanaH
zazwiH putrasahasrARi rasAtalam aBidravan
KanyamAne tatas tasmin dadfSuH parvatopamam
diSAgajaM virUpAkzaM DArayantaM mahItalam
saparvatavanAM kftsnAM pfTivIM raGunandana
SirasA DArayAm Asa virUpAkzo mahAgajaH
yadA parvaRi kAkutsTa viSramArTaM mahAgajaH
KedAc cAlayate SIrzaM BUmikampas taDA Bavet
taM te pradakziRaM kftvA diSApAlaM mahAgajam
mAnayanto hi te rAma jagmur BittvA rasAtalam
tataH pUrvAM diSaM BittvA dakziRAM biBiduH punaH
dakziRasyAm api diSi dadfSus te mahAgajam
mahApadmaM mahAtmAnaM sumahAparvatopamam
SirasA DArayantaM te vismayaM jagmur uttamam
tataH pradakziRaM kftvA sagarasya mahAtmanaH
zazwiH putrasahasrARi paScimAM biBidur diSam
paScimAyAm api diSi mahAntam acalopamam
diSAgajaM sOmanasaM dadfSus te mahAbalAH
taM te pradakziRaM kftvA pfzwvA cApi nirAmayam
KanantaH samupakrAntA diSaM somavatIM tadA
uttarasyAM raGuSrezWa dadfSur himapARquram
BadraM BadreRa vapuzA DArayantaM mahIm imAm
samAlaBya tataH sarve kftvA cEnaM pradakziRam
zazwiH putrasahasrARi biBidur vasuDAtalam
tataH prAguttarAM gatvA sAgarAH praTitAM diSam
rozAd aByaKanan sarve pfTivIM sagarAtmajAH
dadfSuH kapilaM tatra vAsudevaM sanAtanam
hayaM ca tasya devasya carantam avidUrataH
te taM yajYahanaM jYAtvA kroDaparyAkulekzaRAH
aByaDAvanta saMkrudDAs tizWa tizWeti cAbruvan
asmAkaM tvaM hi turagaM yajYiyaM hftavAn asi
durmeDas tvaM hi saMprAptAn vidDi naH sagarAtmajAn
SrutvA tad vacanaM tezAM kapilo raGunandana
rozeRa mahatAvizwo huMkAram akarot tadA
tatas tenAprameyena kapilena mahAtmanA
BasmarASIkftAH sarve kAkutsTa sagarAtmajAH
putrAMS ciragatAY jYAtvA sagaro raGunandana
naptAram abravId rAjA dIpyamAnaM svatejasA
SUraS ca kftavidyaS ca pUrvEs tulyo 'si tejasA
pitHRAM gatim anvicCa yena cASvo 'pahAritaH
antarBOmAni sattvAni vIryavanti mahAnti ca
tezAM tvaM pratiGAtArTaM sAsiM gfhRIzva kArmukam
aBivAdyABivAdyAMs tvaM hatvA viGnakarAn api
sidDArTaH saMnivartasva mama yajYasya pAragaH
evam ukto 'MSumAn samyak sagareRa mahAtmanA
Danur AdAya KaqgaM ca jagAma laGuvikramaH
sa KAtaM pitfBir mArgam antarBOmaM mahAtmaBiH
prApadyata naraSrezWa tena rAjYABicoditaH
dEtyadAnavarakzoBiH piSAcapatagoragEH
pUjyamAnaM mahAtejA diSAgajam apaSyata
sa taM pradakziRaM kftvA pfzwvA cEva nirAmayam
pitHn sa paripapracCa vAjihartAram eva ca
diSAgajas tu tac CrutvA prItyAhAMSumato vacaH
AsamaYjakftArTas tvaM sahASvaH SIGram ezyasi
tasya tad vacanaM SrutvA sarvAn eva diSAgajAn
yaTAkramaM yaTAnyAyaM prazwuM samupacakrame
tES ca sarvEr diSApAlEr vAkyajYEr vAkyakovidEH
pUjitaH sahayaS cEva gantAsIty aBicoditaH
tezAM tad vacanaM SrutvA jagAma laGuvikramaH
BasmarASIkftA yatra pitaras tasya sAgarAH
sa duHKavaSam Apannas tv asamaYjasutas tadA
cukroSa paramArtas tu vaDAt tezAM suduHKitaH
yajYiyaM ca hayaM tatra carantam avidUrataH
dadarSa puruzavyAGro duHKaSokasamanvitaH
dadarSa puruzavyAGro kartukAmo jalakriyAm
salilArTI mahAtejA na cApaSyaj jalASayam
visArya nipuRAM dfzwiM tato 'paSyat KagADipam
pitHRAM mAtulaM rAma suparRam anilopamam
sa cEnam abravId vAkyaM vEnateyo mahAbalaH
mA SucaH puruzavyAGra vaDo 'yaM lokasaMmataH
kapilenAprameyena dagDA hIme mahAbalAH
salilaM nArhasi prAjYa dAtum ezAM hi lOkikam
gaNgA himavato jyezWA duhitA puruzarzaBa
BasmarASIkftAn etAn pAvayel lokapAvanI
tayA klinnam idaM Basma gaNgayA lokakAntayA
zazwiM putrasahasrARi svargalokaM nayizyati
gacCa cASvaM mahABAga saMgfhya puruzarzaBa
yajYaM pEtAmahaM vIra nirvartayitum arhasi
suparRavacanaM SrutvA so 'MSumAn ativIryavAn
tvaritaM hayam AdAya punar AyAn mahAyaSAH
tato rAjAnam AsAdya dIkzitaM raGunandana
nyavedayad yaTAvfttaM suparRavacanaM taTA
tac CrutvA GorasaMkASaM vAkyam aMSumato nfpaH
yajYaM nirvartayAm Asa yaTAkalpaM yaTAviDi
svapuraM cAgamac CrImAn izwayajYo mahIpatiH
gaNgAyAS cAgame rAjA niScayaM nADyagacCata
agatvA niScayaM rAjA kAlena mahatA mahAn
triMSadvarzasahasrARi rAjyaM kftvA divaM gataH
kAlaDarmaM gate rAma sagare prakftIjanAH
rAjAnaM rocayAm Asur aMSumantaM suDArmikam
sa rAjA sumahAn AsId aMSumAn raGunandana
tasya putro mahAn AsId dilIpa iti viSrutaH
tasmin rAjyaM samAveSya dilIpe raGunandana
himavacCiKare ramye tapas tepe sudAruRam
dvAdtriMSac ca sahasrARi varzARi sumahAyaSAH
tapovanagato rAjA svargaM leBe tapoDanaH
dilIpas tu mahAtejAH SrutvA pEtAmahaM vaDam
duHKopahatayA budDyA niScayaM nADyagacCata
kaTaM gaNgAvataraRaM kaTaM tezAM jalakriyA
tArayeyaM kaTaM cEtAn iti cintA paro 'Bavat
tasya cintayato nityaM DarmeRa viditAtmanaH
putro BagIraTo nAma jajYe paramaDArmikaH
dilIpas tu mahAtejA yajYEr bahuBir izwavAn
triMSadvarzasahasrARi rAjA rAjyam akArayat
agatvA niScayaM rAjA tezAm udDaraRaM prati
vyADinA naraSArdUla kAlaDarmam upeyivAn
indralokaM gato rAjA svArjitenEva karmaRA
ramye BagIraTaM putram aBizicya nararzaBaH
BagIraTas tu rAjarzir DArmiko raGunandana
anapatyo mahAtejAH prajAkAmaH sa cAprajaH
sa tapo dIrGam AtizWad gokarRe raGunandana
UrDvabAhuH paYcatapA mAsAhAro jitendriyaH
tasya varzasahasrARi Gore tapasi tizWataH
suprIto BagavAn brahmA prajAnAM patir ISvaraH
tataH suragaREH sArDam upAgamya pitAmahaH
BagIraTaM mahAtmAnaM tapyamAnam aTAbravIt
BagIraTa mahABAga prItas te 'haM janeSvara
tapasA ca sutaptena varaM varaya suvrata
tam uvAca mahAtejAH sarvalokapitAmaham
BagIraTo mahABAgaH kftAYjalir avasTitaH
yfadi me BagavAn prIto yady asti tapasaH Palam
sagarasyAtmajAH sarve mattaH salilam ApnuyuH
gaNgAyAH salilaklinne Basmany ezAM mahAtmanAm
svargaM gacCeyur atyantaM sarve me prapitAmahAH
deyA ca saMtator deva nAvasIdet kulaM ca naH
ikzvAkURAM kule deva eza me 'stu varaH paraH
uktavAkyaM tu rAjAnaM sarvalokapitAmahaH
pratyuvAca SuBAM vARIM maDurAM maDurAkzarAm
manoraTo mahAn eza BagIraTa mahAraTa
evaM Bavatu BadraM te ikzvAkukulavarDana
iyaM hEmavatI gaNgA jyezWA himavataH sutA
tAM vE DArayituM rAjan haras tatra niyujyatAm
gaNgAyAH patanaM rAjan pfTivI na sahizyate
tO vE DArayituM vIra nAnyaM paSyAmi SUlinaH
tam evam uktvA rAjAnaM gaNgAM cABAzya lokakft
jagAma tridivaM devaH saha sarvEr marudgaREH
devadeve gate tasmin so 'NguzWAgranipIqitAm
kftvA vasumatIM rAma saMvatsaram upAsata
aTa saMvatsare pUrRe sarvalokanamaskftaH
umApatiH paSupatI rAjAnam idam abravIt
prItas te 'haM naraSrezWa karizyAmi tava priyam
SirasA DArayizyAmi SElarAjasutAm aham
tato hEmavatI jyezWA sarvalokanamaskftA
tadA sAtimahad rUpaM kftvA vegaM ca duHsaham
AkASAd apatad rAma Sive SivaSirasy uta
nEva sA nirgamaM leKe jawAmaRqalamohitA
tatrEvAbaBramad devI saMvatsaragaRAn bahUn
anena tozitaS cAsId atyarTaM raGunandana
visasarja tato gaNgAM haro bindusaraH prati
gaganAc CaMkaraSiras tato DaraRim AgatA
vyasarpata jalaM tatra tIvraSabdapuraskftam
tato devarziganDarvA yakzAH sidDagaRAs taTA
vyalokayanta te tatra gaganAd gAM gatAM tadA
vimAnEr nagarAkArEr hayEr gajavarEs taTA
pAriplavagatAS cApi devatAs tatra vizWitAH
tad adButatamaM loke gaNgA patanam uttamam
didfkzavo devagaRAH sameyur amitOjasaH
saMpatadBiH suragaREs tezAM cABaraROjasA
SatAdityam ivABAti gaganaM gatatoyadam
SiMSumAroragagaREr mInEr api ca caYcalEH
vidyudBir iva vikziptEr AkASam aBavat tadA
pARqurEH salilotpIqEH kIryamAREH sahasraDA
SAradABrEr ivAkrItRaM gaganaM haMsasaMplavEH
kva cid drutataraM yAti kuwilaM kva cid Ayatam
vinataM kva cid udDUtaM kva cid yAti SanEH SanEH
salilenEva salilaM kva cid aByAhataM punaH
muhur UrDvapaTaM gatvA papAta vasuDAM punaH
tac CaMkaraSiroBrazwaM BrazwaM BUmitale punaH
vyarocata tadA toyaM nirmalaM gatakalmazam
tatrarzigaRaganDarvA vasuDAtalavAsinaH
BavANgapatitaM toyaM pavitram iti paspfSuH
SApAt prapatitA ye ca gaganAd vasuDAtalam
kftvA tatrABizekaM te baBUvur gatakalmazAH
DUpapApAH punas tena toyenATa suBAsvatA
punar AkASam AviSya svAMl lokAn pratipedire
mumude mudito lokas tena toyena BAsvatA
kftABizeko gaNgAyAM baBUva vigataklamaH
BagIraTo 'pi rAjarzir divyaM syandanam AsTitaH
prAyAd agre mahAtejAs taM gaNgA pfzWato 'nvagAt
devAH sarzigaRAH sarve dEtyadAnavarAkzasAH
ganDarvayakzapravarAH sakiMnaramahoragAH
sarvAS cApsaraso rAma BagIraTaraTAnugAH
gaNgAm anvagaman prItAH sarve jalacarAS ca ye
yato BagIraTo rAjA tato gaNgA yaSasvinI
jagAma saritAM SrezWA sarvapApavinASinI
sa gatvA sAgaraM rAjA gaNgayAnugatas tadA
praviveSa talaM BUmer yatra te BasmasAtkftAH
Basmany aTAplute rAma gaNgAyAH salilena vE
sarva lokapraBur brahmA rAjAnam idam abravIt
tAritA naraSArdUla divaM yAtAS ca devavat
zazwiH putrasahasrARi sagarasya mahAtmanaH
sAgarasya jalaM loke yAvat sTAsyati pArTiva
sagarasyAtmajAs tAvat svarge sTAsyanti devavat
iyaM ca duhitA jyezWA tava gaNgA Bavizyati
tvatkftena ca nAmnA vE loke sTAsyati viSrutA
gaNgA tripaTagA nAma divyA BAgIraTIti ca
tripaTo BAvayantIti tatas tripaTagA smftA
pitAmahAnAM sarvezAM tvam atra manujADipa
kuruzva salilaM rAjan pratijYAm apavarjaya
pUrvakeRa hi te rAjaMs tenAtiyaSasA tadA
DarmiRAM pravareRATa nEza prApto manoraTaH
taTEvAMSumatA tAta loke 'pratimatejasA
gaNgAM prArTayatA netuM pratijYA nApavarjitA
rAjarziRA guRavatA maharzisamatejasA
mattulyatapasA cEva kzatraDarmasTitena ca
dilIpena mahABAga tava pitrAtitejasA
punar na SaNkitA netuM gaNgAM prArTayatAnaGa
sA tvayA samatikrAntA pratijYA puruzarzaBa
prApto 'si paramaM loke yaSaH paramasaMmatam
yac ca gaNgAvataraRaM tvayA kftam ariMdama
anena ca BavAn prApto DarmasyAyatanaM mahat
plAvayasva tvam AtmAnaM narottama sadocite
salile puruzavyAGra SuciH puRyaPalo Bava
pitAmahAnAM sarvezAM kuruzva salilakriyAm
svasti te 'stu gamizyAmi svaM lokaM gamyatAM nfpa
ity evam uktvA deveSaH sarvalokapitAmahaH
yaTAgataM taTAgacCad devalokaM mahAyaSAH
BagIraTo 'pi rAjarziH kftvA salilam uttamam
yaTAkramaM yaTAnyAyaM sAgarARAM mahAyaSAH
kftodakaH SucI rAjA svapuraM praviveSa ha
samfdDArTo naraSrezWa svarAjyaM praSaSAsa ha
pramumoda ca lokas taM nfpam AsAdya rAGava
nazwaSokaH samfdDArTo baBUva vigatajvaraH
eza te rAma gaNgAyA vistaro 'Bihito mayA
svasti prApnuhi BadraM te saMDyAkAlo 'tivartate
DanyaM yaSasyam AyuzyaM svargyaM putryam aTApi ca
idam AKyAnam AKyAtaM gaNgAvataraRaM mayA
viSvAmitravacaH SrutvA rAGavaH sahalakzmaRaH
vismayaM paramaM gatvA viSvAmitram aTAbravIt
atyadButam idaM brahman kaTitaM paramaM tvayA
gaNgAvataraRaM puRyaM sAgarasya ca pUraRam
tasya sA SarvarI sarvA saha sOmitriRA tadA
jagAma cintayAnasya viSvAmitrakaTAM SuBAm
tataH praBAte vimale viSvAmitraM mahAmunim
uvAca rAGavo vAkyaM kftAhnikam ariMdamaH
gatA BagavatI rAtriH SrotavyaM paramaM Srutam
kzaRaBUteva sA rAtriH saMvftteyaM mahAtapaH
imAM cintayataH sarvAM niKilena kaTAM tava
tarAma saritAM SrezWAM puRyAM tripaTagAM nadIm
nOr ezA hi suKAstIrRA fzIRAM puRyakarmaRAm
Bagavantam iha prAptaM jYAtvA tvaritam AgatA
tasya tad vacanaM SrutvA rAGavasya mahAtmanaH
saMtAraM kArayAm Asa sarzisaMGaH sarAGavaH
uttaraM tIram AsAdya saMpUjyarzigaRaM taTa
gaNgAkUle nivizwAs te viSAlAM dadfSuH purIm
tato munivaras tUrRaM jagAma saharAGavaH
viSAlAM nagarIM ramyAM divyAM svargopamAM tadA
aTa rAmo mahAprAjYo viSvAmitraM mahAmunim
papracCa prAYjalir BUtvA viSAlAm uttamAM purIm
kataro rAjavaMSo 'yaM viSAlAyAM mahAmune
Srotum icCAmi BadraM te paraM kOtUhalaM hi me
tasya tad vacanaM SrutvA rAmasya munipuMgavaH
AKyAtuM tat samAreBe viSAlasya purAtanam
SrUyatAM rAma Sakrasya kaTAM kaTayataH SuBAm
asmin deSe hi yad vfttaM SfRu tattvena rAGava
pUrvaM kftayuge rAma diteH putrA mahAbalAH
aditeS ca mahABAgA vIryavantaH suDArmikAH
tatas tezAM naraSrezWa budDir AsIn mahAtmanAm
amarA nirjarAS cEva kaTaM syAma nirAmayAH
tezAM cintayatAM rAma budDir AsId vipaScitAm
kzIrodamaTanaM kftvA rasaM prApsyAma tatra vE
tato niScitya maTanaM yoktraM kftvA ca vAsukim
manTAnaM mandaraM kftvA mamanTur amitOjasaH
aTa Danvantarir nAma apsarAS ca suvarcasaH
apsu nirmaTanAd eva rasAt tasmAd varastriyaH
utpetur manujaSrezWa tasmAd apsaraso 'Bavan
zazwiH kowyo 'BavaMs tAsAm apsarARAM suvarcasAm
asaMKyeyAs tu kAkutsTa yAs tAsAM paricArikAH
na tAH sma pratigfhRanti sarve te devadAnavAH
apratigrahaRAc cEva tena sADAraRAH smftAH
varuRasya tataH kanyA vAruRI raGunandana
utpapAta mahABAgA mArgamARA parigraham
diteH putrA na tAM rAma jagfhur varuRAtmajAm
adites tu sutA vIra jagfhus tAm aninditAm
asurAs tena dEteyAH surAs tenAditeH sutAH
hfzwAH pramuditAS cAsan vAruRI grahaRAt surAH
uccEHSravA hayaSrezWo maRiratnaM ca kOstuBam
udatizWan naraSrezWa taTEvAmftam uttamam
aTa tasya kfte rAma mahAn AsIt kulakzayaH
adites tu tataH putrA diteH putrARa sUdayan
aditer AtmajA vIrA diteH putrAn nijaGnire
tasmin Gore mahAyudDe dEteyAdityayor BfSam
nihatya ditiputrAMs tu rAjyaM prApya puraMdaraH
SaSAsa mudito lokAn sarzisaMGAn sacAraRAn
hatezu tezu putrezu ditiH paramaduHKitA
mArIcaM kASyapaM rAma BartAram idam abravIt
hataputrAsmi BagavaMs tava putrEr mahAbalEH
SakrahantAram icCAmi putraM dIrGatapo'rjitam
sAhaM tapaS carizyAmi garBaM me dAtum arhasi
IdfSaM SakrahantAraM tvam anujYAtum arhasi
tasyAs tadvacanaM SrutvA mArIcaH kASyapas tadA
pratyuvAca mahAtejA ditiM paramaduHKitAm
evaM Bavatu BadraM te Sucir Bava tapoDane
janayizyasi putraM tvaM Sakra hantAram Ahave
pUrRe varzasahasre tu Sucir yadi Bavizyasi
putraM trElokya hantAraM mattas tvaM janayizyasi
evam uktvA mahAtejAH pARinA sa mamArja tAm
samAlaBya tataH svastIty uktvA sa tapase yayO
gate tasmin naraSrezWa ditiH paramaharzitA
kuSaplavanam AsAdya tapas tepe sudAruRam
tapas tasyAM hi kurvatyAM paricaryAM cakAra ha
sahasrAkzo naraSrezWa parayA guRasaMpadA
agniM kuSAn kAzWam apaH PalaM mUlaM taTEva ca
nyavedayat sahasrAkzo yac cAnyad api kANkzitam
gAtrasaMvAhanES cEva SramApanayanEs taTA
SakraH sarvezu kAlezu ditiM paricacAra ha
aTa varzasahasretu daSone raGu nandana
ditiH paramasaMprItA sahasrAkzam aTAbravIt
tapaS carantyA varzARi daSa vIryavatAM vara
avaSizwAni BadraM te BrAtaraM drakzyase tataH
tam ahaM tvatkfte putra samADAsye jayotsukam
trElokyavijayaM putra saha Bokzyasi vijvaraH
evam uktvA ditiH SakraM prApte maDyaM divAkare
nidrayApahftA devI pAdO kftvATa SIrzataH
dfzwvA tAm aSuciM SakraH pAdataH kftamUrDajAm
SiraHsTAne kftO pAdO jahAsa ca mumoda ca
tasyAH SarIravivaraM viveSa ca puraMdaraH
garBaM ca saptaDA rAma biBeda paramAtmavAn
biDyamAnas tato garBo vajreRa SataparvaRA
ruroda susvaraM rAma tato ditir abuDyata
mA rudo mA rudaS ceti garBaM Sakro 'ByaBAzata
biBeda ca mahAtejA rudantam api vAsavaH
na hantavyo na hantavya ity evaM ditir abravIt
nizpapAta tataH Sakro mAtur vacanagOravAt
prAYjalir vajrasahito ditiM Sakro 'ByaBAzata
aSucir devi suptAsi pAdayoH kftamUrDajA
tadantaram ahaM labDvA SakrahantAram Ahave
aBindaM saptaDA devi tan me tvaM kzantum arhasi
saptaDA tu kfte garBe ditiH paramaduHKitA
sahasrAkzaM durADarzaM vAkyaM sAnunayAbravIt
mamAparADAd garBo 'yaM saptaDA viPalIkftaH
nAparADo 'sti deveSa tavAtra balasUdana
priyaM tu kftam icCAmi mama garBaviparyaye
marutAM saptaM saptAnAM sTAnapAlA Bavantv ime
vAtaskanDA ime sapta carantu divi putrakAH
mArutA iti viKyAtA divyarUpA mamAtmajAH
brahmalokaM caratv eka indralokaM taTAparaH
divi vAyur iti KyAtas tftIyo 'pi mahAyaSAH
catvAras tu suraSrezWa diSo vE tava SAsanAt
saMcarizyanti BadraM te devaBUtA mamAtmajAH
tvatkftenEva nAmnA ca mArutA iti viSrutAH
tasyAs tadvacanaM SrutvA sahasrAkzaH puraMdaraH
uvAca prAYjalir vAkyaM ditiM balanizUdanaH
sarvam etad yaToktaM te Bavizyati na saMSayaH
vicarizyanti BadraM te devaBUtAs tavAtmajAH
evaM tO niScayaM kftvA mAtAputrO tapovane
jagmatus tridivaM rAma kftArTAv iti naH Srutam
eza deSaH sa kAkutsTa mahendrADyuzitaH purA
ditiM yatra tapaH sidDAm evaM paricacAra saH
ikzvAkos tu naravyAGra putraH paramaDArmikaH
alambuzAyAm utpanno viSAla iti viSrutaH
tena cAsId iha sTAne viSAleti purI kftA
viSAlasya suto rAma hemacandro mahAbalaH
sucandra iti viKyAto hemacandrAd anantaraH
sucandratanayo rAma DUmrASva iti viSrutaH
DUmrASvatanayaS cApi sfYjayaH samapadyata
sfYjayasya sutaH SrImAn sahadevaH pratApavAn
kuSASvaH sahadevasya putraH paramaDArmikaH
kuSASvasya mahAtejAH somadattaH pratApavAn
somadattasya putras tu kAkutsTa iti viSrutaH
tasya putro mahAtejAH saMpraty eza purIm imAm
Avasaty amarapraKyaH sumatir nAma durjayaH
ikzvAkos tu prasAdena sarve vESAlikA nfpAH
dIrGAyuzo mahAtmAno vIryavantaH suDArmikAH
ihAdya rajanIM rAma suKaM vatsyAmahe vayam
SvaH praBAte naraSrezWa janakaM drazwum arhasi
sumatis tu mahAtejA viSvAmitram upAgatam
SrutvA naravaraSrezWaH pratyudgacCan mahAyaSAH
pUjAM ca paramAM kftvA sopADyAyaH sabAnDavaH
prAYjaliH kuSalaM pfzwvA viSvAmitram aTAbravIt
Danyo 'smy anugfhIto 'smi yasya me vizayaM mune
saMprApto darSanaM cEva nAsti Danyataro mama
pfzwvA tu kuSalaM tatra parasparasamAgame
kaTAnte sumatir vAkyaM vyAjahAra mahAmunim
imO kumArO BadraM te devatulyaparAkramO
gajasiMhagatI vIrO SArdUlavfzaBopamO
padmapatraviSAlAkzO KaqgatURIDanurDarO
aSvinAv iva rUpeRa samupasTitayOvanO
yadfcCayEva gAM prAptO devalokAd ivAmarO
kaTaM padByAm iha prAptO kimarTaM kasya vA mune
BUzayantAv imaM deSaM candrasUryAv ivAmbaram
parasparasya sadfSO pramAReNgitacezwitEH
kimarTaM ca naraSrezWO saMprAptO durgame paTi
varAyuDaDarO vIrO Srotum icCAmi tattvataH
tasya tad vacanaM SrutvA yaTAvftTaM nyavedayat
sidDASramanivAsaM ca rAkzasAnAM vaDaM taTA
viSvAmitravacaH SrutvA rAjA paramaharzitaH
atiTI paramO prAptO putrO daSaraTasya tO
pUjayAm Asa viDivat satkArArhO mahAbalO
tataH paramasatkAraM sumateH prApya rAGavO
uzya tatra niSAm ekAM jagmatur miTilAM tataH
tAM dfzwvA munayaH sarve janakasya purIM SuBAm
sADu sADv iti SaMsanto miTilAM samapUjayan
miTilopavane tatra ASramaM dfSya rAGavaH
purARaM nirjanaM ramyaM papracCa munipuMgavam
SrImadASramasaMkASaM kiM nv idaM munivarjitam
Srotum icCAmi Bagavan kasyAyaM pUrva ASramaH
tac CrutA rAGaveRoktaM vAkyaM vAkya viSAradaH
pratyuvAca mahAtejA viSvamitro mahAmuniH
hanta te kaTayizyAmi SfRu tattvena rAGava
yasyEtad ASramapadaM SaptaM kopAn mahAtmanA
gOtamasya naraSrezWa pUrvam AsIn mahAtmanaH
ASramo divyasaMkASaH surEr api supUjitaH
sa ceha tapa AtizWad ahalyAsahitaH purA
varzapUgAny anekAni rAjaputra mahAyaSaH
tasyAntaraM viditvA tu sahasrAkzaH SacIpatiH
munivezaDaro 'halyAm idaM vacanam abravIt
ftukAlaM pratIkzante nArTinaH susamAhite
saMgamaM tv aham icCAmi tvayA saha sumaDyame
munivezaM sahasrAkzaM vijYAya raGunandana
matiM cakAra durmeDA devarAjakutUhalAt
aTAbravIt suraSrezWaM kftArTenAntarAtmanA
kftArTo 'si suraSrezWa gacCa SIGram itaH praBo
AtmAnaM mAM ca deveSa sarvadA rakza mAnadaH
indras tu prahasan vAkyam ahalyAm idam abravIt
suSroRi parituzwo 'smi gamizyAmi yaTAgatam
evaM saMgamya tu tayA niScakrAmowajAt tataH
sa saMBramAt tvaran rAma SaNkito gOtamaM prati
gOtamaM sa dadarSATa praviSanti mahAmunim
devadAnavadurDarzaM tapobalasamanvitam
tIrTodakapariklinnaM dIpyamAnam ivAnalam
1.047.023g gfhItasamiDaM tatra sakuSaM munipuNgavam
dfzwvA surapatis trasto vizaRRavadano 'Bavat
aTa dfzwvA sahasrAkzaM munivezaDaraM muniH
durvfttaM vfttasaMpanno rozAd vacanam abravIt
mama rUpaM samAsTAya kftavAn asi durmate
akartavyam idaM yasmAd viPalas tvaM Bavizyati
gOtamenEvam uktasya sarozeRa mahAtmanA
petatur vfzaRO BUmO sahasrAkzasya tatkzaRAt
taTA SaptvA sa vE SakraM BAryAm api ca SaptavAn
iha varzasahasrARi bahUni tvaM nivatsyasi
vAyuBakzA nirAhArA tapyantI BasmaSAyinI
adfSyA sarvaBUtAnAm ASrame 'smin nivatsyasi
yadA cEtad vanaM GoraM rAmo daSaraTAtmajaH
Agamizyati durDarzas tadA pUtA Bavizyasi
tasyAtiTyena durvftte loBamohavivarjitA
matsakASe mudA yuktA svaM vapur DArayizyasi
evam uktvA mahAtejA gOtamo duzwacAriRIm
imam ASramam utsfjya sidDacAraRasevite
himavacCiKare ramye tapas tepe mahAtapAH
aPalas tu tataH Sakro devAn agnipurogamAn
abravIt trastavadanaH sarzisaMGAn sacAraRAn
kurvatA tapaso viGnaM gOtamasya mahAtmanaH
kroDam utpAdya hi mayA surakAryam idaM kftam
aPalo 'smi kftas tena kroDAt sA ca nirAkftA
SApamokzeRa mahatA tapo 'syApahftaM mayA
tan mAM suravarAH sarve sarzisaMGAH sacAraRAH
surasAhyakaraM sarve saPalaM kartum arhaTa
Satakrator vacaH SrutvA devAH sAgnipurogamAH
pitfdevAn upetyAhuH saha sarvEr marudgaREH
ayaM mezaH savfzaRaH Sakro hy avfzaRaH kftaH
mezasya vfzaRO gfhya SakrAyASu prayacCata
aPalas tu kfto mezaH parAM tuzwiM pradAsyati
BavatAM harzaRArTAya ye ca dAsyanti mAnavAH
agnes tu vacanaM SrutvA pitfdevAH samAgatAH
utpAwya mezavfzaRO sahasrAkze nyavedayan
tadA praBfti kAkutsTa pitfdevAH samAgatAH
aPalAn BuYjate mezAn PalEs tezAm ayojayan
indras tu mezavfzaRas tadA praBfti rAGava
gOtamasya praBAvena tapasaS ca mahAtmanaH
tadAgacCa mahAteja ASramaM puRyakarmaRaH
tArayEnAM mahABAgAm ahalyAM devarUpiRIm
viSvAmitravacaH SrutvA rAGavaH sahalakzmaRaH
viSvAmitraM puraskftya ASramaM praviveSa ha
dadarSa ca mahABAgAM tapasA dyotitapraBAm
lokEr api samAgamya durnirIkzyAM surAsurEH
prayatnAn nirmitAM DAtrA divyAM mAyAmayIm iva
DUmenABiparItANgIM pUrRacandrapraBAm iva
satuzArAvftAM sABrAM pUrRacandrapraBAm iva
maDye 'mBaso durADarzAM dIptAM sUryapraBAm iva
sa hi gOtamavAkyena durnirIkzyA baBUva ha
trayARAm api lokAnAM yAvad rAmasya darSanam
rAGavO tu tatas tasyAH pAdO jagfhatus tadA
smarantI gOtamavacaH pratijagrAha sA ca tO
pAdyam arGyaM taTAtiTyaM cakAra susamAhitA
pratijagrAha kAkutsTo viDidfzwena karmaRA
puzpavfzwir mahaty AsId devadunduBinisvanEH
ganDarvApsarasAM cApi mahAn AsIt samAgamaH
sADu sADv iti devAs tAm ahalyAM samapUjayan
tapobalaviSudDANgIM gOtamasya vaSAnugAm
gOtamo 'pi mahAtejA ahalyAsahitaH suKI
rAmaM saMpUjya viDivat tapas tepe mahAtapAH
rAmo 'pi paramAM pUjAM gOtamasya mahAmuneH
sakASAd viDivat prApya jagAma miTilAM tataH
tataH prAguttarAM gatvA rAmaH sOmitriRA saha
viSvAmitraM puraskftya yajYavAwam upAgamat
rAmas tu muniSArdUlam uvAca sahalakzmaRaH
sADvI yajYasamfdDir hi janakasya mahAtmanaH
bahUnIha sahasrARi nAnAdeSanivAsinAm
brAhmaRAnAM mahABAga vedADyayanaSAlinAm
fzivAwAS ca dfSyante SakawISatasaMkulAH
deSo viDIyatAM brahman yatra vatsyAmahe vayam
rAmasya vacanaM SrutvA viSvAmitro mahAmuniH
niveSam akarod deSe vivikte salilAyute
viSvAmitraM muniSrezWaM SrutvA sa nfpatis tadA
SatAnandaM puraskftya purohitam aninditam
ftvijo 'pi mahAtmAnas tv arGyam AdAya satvaram
viSvAmitrAya DarmeRa dadur mantrapuraskftam
pratigfhya tu tAM pUjAM janakasya mahAtmanaH
papracCa kuSalaM rAjYo yajYasya ca nirAmayam
sa tAMS cApi munIn pfzwvA sopADyAya puroDasaH
yaTAnyAyaM tataH sarvEH samAgacCat prahfzwavAn
aTa rAjA muniSrezWaM kftAYjalir aBAzata
Asane BagavAn AstAM sahEBir munisattamEH
janakasya vacaH SrutvA nizasAda mahAmuniH
puroDA ftvijaS cEva rAjA ca saha mantriBiH
Asanezu yaTAnyAyam upavizwAn samantataH
dfzwvA sa nfpatis tatra viSvAmitram aTAbravIt
adya yajYasamfdDir me saPalA dEvatEH kftA
adya yajYaPalaM prAptaM BagavaddarSanAn mayA
Danyo 'smy anugfhIto 'smi yasya me munipuMgava
yajYopasadanaM brahman prApto 'si muniBiH saha
dvAdaSAhaM tu brahmarze Sezam Ahur manIziRaH
tato BAgArTino devAn drazwum arhasi kOSika
ity uktvA muniSArdUlaM prahfzwavadanas tadA
punas taM paripapracCa prAYjaliH prayato nfpaH
imO kumArO BadraM te devatulyaparAkramO
gajasiMhagatI vIrO SArdUlavfzaBopamO
padmapatraviSAlAkzO KaqgatURIDanurDarO
aSvinAv iva rUpeRa samupasTitayOvanO
yadfcCayEva gAM prAptO devalokAd ivAmarO
kaTaM padByAm iha prAptO kimarTaM kasya vA mune
varAyuDaDarO vIrO kasya putrO mahAmune
BUzayantAv imaM deSaM candrasUryAv ivAmbaram
parasparasya sadfSO pramAReNgitacezwitEH
kAkapakzaDarO vIrO Srotum icCAmi tattvataH
tasya tadvacanaM SrutvA janakasya mahAtmanaH
nyavedayan mahAtmAnO putrO daSaraTasya tO
sidDASramanivAsaM ca rAkzasAnAM vaDaM taTA
tac cAgamanam avyagraM viSAlAyAS ca darSanam
ahalyAdarSanaM cEva gOtamena samAgamam
mahADanuzi jijYAsAM kartum AgamanaM taTA
etat sarvaM mahAtejA janakAya mahAtmane
nivedya virarAmATa viSvAmitro mahAmuniH
tasya tadvacanaM SrutvA viSvAmitrasya DImataH
hfzwaromA mahAtejAH SatAnando mahAtapAH
gOtamasya suto jyezWas tapasA dyotitapraBaH
rAmasaMdarSanAd eva paraM vismayam AgataH
sa tO nizaRRO saMprekzya suKAsInO nfpAtmajO
SatAnando muniSrezWaM viSvAmitram aTAbravIt
api te muniSArdUla mama mAtA yaSasvinI
darSitA rAjaputrAya tapo dIrGam upAgatA
api rAme mahAtejo mama mAtA yaSasvinI
vanyEr upAharat pUjAM pUjArhe sarvadehinAm
api rAmAya kaTitaM yaTAvfttaM purAtanam
mama mAtur mahAtejo devena duranuzWitam
api kOSika BadraM te guruRA mama saMgatA
mAtA mama muniSrezWa rAmasaMdarSanAd itaH
api me guruRA rAmaH pUjitaH kuSikAtmaja
ihAgato mahAtejAH pUjAM prApya mahAtmanaH
api SAntena manasA gurur me kuSikAtmaja
ihAgatena rAmeRa prayatenABivAditaH
tac CrutvA vacanaM tasya viSvAmitro mahAmuniH
pratyuvAca SatAnandaM vAkyajYo vAkyakovidam
nAtikrAntaM muniSrezWa yat kartavyaM kftaM mayA
saMgatA muninA patnI BArgaveReva reRukA
tac CrutvA vacanaM tasya viSvAmitrasya DImataH
SatAnando mahAtejA rAmaM vacanam abravIt
svAgataM te naraSrezWa dizwyA prApto 'si rAGava
viSvAmitraM puraskftya maharzim aparAjitam
acintyakarmA tapasA brahmarzir amitapraBaH
viSvAmitro mahAtejA vetsy enaM paramAM gatim
nAsti Danyataro rAma tvatto 'nyo Buvi kaS cana
goptA kuSikaputras te yena taptaM mahat tapaH
SrUyatAM cABidAsyAmi kOSikasya mahAtmanaH
yaTAbalaM yaTAvfttaM tan me nigadataH SfRu
rAjABUd eza DarmAtmA dIrGa kAlam ariMdamaH
DarmajYaH kftavidyaS ca prajAnAM ca hite rataH
prajApatisutas tv AsIt kuSo nAma mahIpatiH
kuSasya putro balavAn kuSanABaH suDArmikaH
kuSanABasutas tv AsId gADir ity eva viSrutaH
gADeH putro mahAtejA viSvAmitro mahAmuniH
viSvamitro mahAtejAH pAlayAm Asa medinIm
bahuvarzasahasrARi rAjA rAjyam akArayat
kadA cit tu mahAtejA yojayitvA varUTinIm
akzOhiRIparivftaH paricakrAma medinIm
nagarARi ca rAzwrARi saritaS ca taTA girIn
ASramAn kramaSo rAjA vicarann AjagAmaha
vasizWasyASramapadaM nAnApuzpaPaladrumam
nAnAmfgagaRAkIrRaM sidDacAraRasevitam
devadAnavaganDarvEH kiMnarEr upaSoBitam
praSAntahariRAkIrRaM dvijasaMGanizevitam
brahmarzigaRasaMkIrRaM devarzigaRasevitam
tapaScaraRasaMsidDEr agnikalpEr mahAtmaBiH
satataM saMkulaM SrImad brahmakalpEr mahAtmaBiH
abBakzEr vAyuBakzES ca SIrRaparRASanEs taTA
PalamUlASanEr dAntEr jitarozEr jitendriyEH
fziBir vAlaKilyES ca japahomaparAyaREH
vasizWasyASramapadaM brahmalokam ivAparam
dadarSa jayatAM SrezWa viSvAmitro mahAbalaH
sa dfzwvA paramaprIto viSvAmitro mahAbalaH
praRato vinayAd vIro vasizWaM japatAM varam
svAgataM tava cety ukto vasizWena mahAtmanA
AsanaM cAsya BagavAn vasizWo vyAdideSa ha
upavizwAya ca tadA viSvAmitrAya DImate
yaTAnyAyaM munivaraH PalamUlam upAharat
pratigfhya ca tAM pUjAM vasizWAd rAjasattamaH
tapo'gnihotraSizyezu kuSalaM paryapfcCata
viSvAmitro mahAtejA vanaspatigaRe taTA
sarvatra kuSalaM cAha vasizWo rAjasattamam
suKopavizwaM rAjAnaM viSvAmitraM mahAtapAH
papracCa japatAM SrezWo vasizWo brahmaRaH sutaH
kaccit te kuSalaM rAjan kaccid DarmeRa raYjayan
prajAH pAlayase rAjan rAjavfttena DArmika
kaccit te suBftA BftyAH kaccit tizWanti SAsane
kaccit te vijitAH sarve ripavo ripusUdana
kaccid bale ca koSe ca mitrezu ca paraMtapa
kuSalaM te naravyAGra putrapOtre taTAnaGa
sarvatra kuSalaM rAjA vasizWaM pratyudAharat
viSvAmitro mahAtejA vasizWaM vinayAnvitaH
kftvoBO suciraM kAlaM DarmizWO tAH kaTAH SuBAH
mudA paramayA yuktO prIyetAM tO parasparam
tato vasizWo BagavAn kaTAnte raGunandana
viSvAmitram idaM vAkyam uvAca prahasann iva
AtiTyaM kartum icCAmi balasyAsya mahAbala
tava cEvAprameyasya yaTArhaM saMpratIcCa me
satkriyAM tu BavAn etAM pratIcCatu mayodyatAm
rAjaMs tvam atiTiSrezWaH pUjanIyaH prayatnataH
evam ukto vasizWena viSvAmitro mahAmatiH
kftam ity abravId rAjA pUjAvAkyena me tvayA
PalamUlena Bagavan vidyate yat tavASrame
pAdyenAcamanIyena BagavaddarSanena ca
sarvaTA ca mahAprAjYa pUjArheRa supUjitaH
gamizyAmi namas te 'stu mEtreRekzasva cakzuzA
evaM bruvantaM rAjAnaM vasizWaH punar eva hi
nyamantrayata DarmAtmA punaH punar udAraDIH
bAQam ity eva gADeyo vasizWaM pratyuvAca ha
yaTA priyaM Bagavatas taTAstu munisattama
evam ukto mahAtejA vasizWo japatAM varaH
AjuhAva tataH prItaH kalmAzIM DUtakalmazaH
ehy ehi Sabale kzipraM SfRu cApi vaco mama
sabalasyAsya rAjarzeH kartuM vyavasito 'smy aham
Bojanena mahArheRa satkAraM saMviDatsva me
yasya yasya yaTAkAmaM zaqrasezv aBipUjitam
tat sarvaM kAmaDug divye aBivarzakfte mama
rasenAnnena pAnena lehyacozyeRa saMyutam
annAnAM nicayaM sarvaM sfjasva Sabale tvara
evam uktA vasizWena SabalA SatrusUdana
vidaDe kAmaDuk kAmAn yasya yasya yaTepsitam
ikzUn maDUMs taTA lAjAn mEreyAMS ca varAsavAn
pAnAni ca mahArhARi BakzyAMS coccAvacAMs taTA
uzRAQyasyOdanasyApi rASayaH parvatopamAH
mfzwAnnAni ca sUpAS ca daDikulyAs taTEva ca
nAnAsvAdurasAnAM ca zAqavAnAM taTEva ca
BAjanAni supUrRAni gOqAni ca sahasraSaH
sarvam AsIt susaMtuzwaM hfzwapuzwajanAkulam
viSvAmitrabalaM rAma vasizWenABitarpitam
viSvAmitro 'pi rAjarzir hfzwapuzwas tadABavat
sAntaH puravaro rAjA sabrAhmaRapurohitaH
sAmAtyo mantrisahitaH saBftyaH pUjitas tadA
yuktaH pareRa harzeRa vasizWam idam abravIt
pUjito 'haM tvayA brahman pUjArheRa susatkftaH
SrUyatAm aBiDAsyAmi vAkyaM vAkyaviSArada
gavAM SatasahasreRa dIyatAM SabalA mama
ratnaM hi Bagavann etad ratnahArI ca pArTivaH
tasmAn me SabalAM dehi mamEzA Darmato dvija
evam uktas tu BagavAn vasizWo munisattamaH
viSvAmitreRa DarmAtmA pratyuvAca mahIpatim
nAhaM SatasahasreRa nApi kowiSatEr gavAm
rAjan dAsyAmi SabalAM rASiBI rajatasya vA
na parityAgam arheyaM matsakASAd ariMdama
SASvatI SabalA mahyaM kIrtir Atmavato yaTA
asyAM havyaM ca kavyaM ca prARayAtrA taTEva ca
Ayattam agnihotraM ca balir homas taTEva ca
svAhAkAravazawkArO vidyAS ca viviDAs taTA
Ayattam atra rAjarze sarvam etan na saMSayaH
sarva svam etat satyena mama tuzwikarI sadA
kAraREr bahuBI rAjan na dAsye SabalAM tava
vasizWenEvam uktas tu viSvAmitro 'bravIt tataH
saMrabDataram atyarTaM vAkyaM vAkyaviSAradaH
hEraRyakakzyAgrEveyAn suvarRANkuSaBUzitAn
dadAmi kuYjarARAM te sahasrARi caturdaSa
hEraRyAnAM raTAnAM ca SvetASvAnAM caturyujAm
dadAmi te SatAny azwO kiNkiRIkaviBUzitAn
hayAnAM deSajAtAnAM kulajAnAM mahOjasAm
sahasram ekaM daSa ca dadAmi tava suvrata
nAnAvarRaviBaktAnAM vayaHsTAnAM taTEva ca
dadAmy ekAM gavAM kowiM SabalA dIyatAM mama
evam uktas tu BagavAn viSvAmitreRa DImatA
na dAsyAmIti SabalAM prAha rAjan kaTaM cana
etad eva hi me ratnam etad eva hi me Danam
etad eva hi sarvasvam etad eva hi jIvitam
darSaS ca pUrRamAsaS ca yajYAS cEvAptadakziRAH
etad eva hi me rAjan viviDAS ca kriyAs taTA
adomUlAH kriyAH sarvA mama rAjan na saMSayaH
bahUnAM kiM pralApena na dAsye kAmadohinIm
kAmaDenuM vasizWo 'pi yadA na tyajate muniH
tadAsya SabalAM rAma viSvAmitro 'nvakarzata
nIyamAnA tu SabalA rAma rAjYA mahAtmanA
duHKitA cintayAm Asa rudantI SokakarSitA
parityaktA vasizWena kim ahaM sumahAtmanA
yAhaM rAjaBftEr dInA hriyeyaM BfSaduHKitA
kiM mayApakftaM tasya maharzer BAvitAtmanaH
yan mAm anAgasaM BaktAm izwAM tyajati DArmikaH
iti sA cintayitvA tu niHSvasya ca punaH punaH
jagAma vegena tadA vasizWaM paramOjasaM
nirDUya tAMs tadA BftyAY SataSaH SatrusUdana
jagAmAnilavegena pAdamUlaM mahAtmanaH
SabalA sA rudantI ca kroSantI cedam abravIt
vasizWasyAgrataH sTitvA meGadunduBirAviRI
Bagavan kiM parityaktA tvayAhaM brahmaRaH suta
yasmAd rAjaBftA mAM hi nayante tvatsakASataH
evam uktas tu brahmarzir idaM vacanam abravIt
SokasaMtaptahfdayAM svasAram iva duHKitAm
na tvAM tyajAmi Sabale nApi me 'pakftaM tvayA
eza tvAM nayate rAjA balAn matto mahAbalaH
na hi tulyaM balaM mahyaM rAjA tv adya viSezataH
balI rAjA kzatriyaS ca pfTivyAH patir eva ca
iyam akzOhiRIpUrRA savAjiraTasaMkulA
hastiDvajasamAkIrRA tenAsO balavattaraH
evam uktA vasizWena pratyuvAca vinItavat
vacanaM vacanajYA sA brahmarzim amitapraBam
na balaM kzatriyasyAhur brAhmaRo balavattaraH
brahman brahmabalaM divyaM kzatrAt tu balavattaram
aprameyabalaM tuByaM na tvayA balavattaraH
viSvAmitro mahAvIryas tejas tava durAsadam
niyuNkzva mAM mahAtejas tvadbrahmabalasaMBftAm
tasya darpaM balaM yat tan nASayAmi durAtmanaH
ity uktas tu tayA rAma vasizWaH sumahAyaSAH
sfjasveti tadovAca balaM parabalArujam
tasyA humBAravotsfzwAH pahlavAH SataSo nfpa
nASayanti balaM sarvaM viSvAmitrasya paSyataH
sa rAjA paramakrudDaH kroDavisPAritekzaRaH
pahlavAn nASayAm Asa SastrEr uccAvacEr api
viSvAmitrArditAn dfzwvA pahlavAY SataSas tadA
BUya evAsfjad GorAY SakAn yavanamiSritAn
tEr AsIt saMvftA BUmiH SakEr yavanamiSritEH
praBAvadBir mahAvIryEr hemakiYjalkasaMniBEH
dIrGAsipawwiSaDarEr hemavarRAmbarAvftEH
nirdagDaM tad balaM sarvaM pradIptEr iva pAvakEH
tato 'strARi mahAtejA viSvAmitro mumoca ha
tatas tAn AkulAn dfzwvA viSvAmitrAstramohitAn
vasizWaS codayAm Asa kAmaDuk sfja yogataH
tasyA humBAravAj jAtAH kAmbojA ravisaMniBAH
UDasas tv aTa saMjAtAH pahlavAH SastrapARayaH
yonideSAc ca yavanaH SakfddeSAc CakAs taTA
romakUpezu mecCAS ca harItAH sakirAtakAH
tEs tan nizUditaM sEnyaM viSvamitrasya tatkzaRAt
sapadAtigajaM sASvaM saraTaM raGunandana
dfzwvA nizUditaM sEnyaM vasizWena mahAtmanA
viSvAmitrasutAnAM tu SataM nAnAviDAyuDam
aByaDAvat susaMkrudDaM vasizWaM japatAM varam
huMkAreREva tAn sarvAn nirdadAha mahAn fziH
te sASvaraTapAdAtA vasizWena mahAtmanA
BasmIkftA muhUrtena viSvAmitrasutAs tadA
dfzwvA vinASitAn putrAn balaM ca sumahAyaSAH
savrIqaS cintayAvizwo viSvAmitro 'Bavat tadA
saMdura iva nirvego BagnadaMzwra ivoragaH
uparakta ivAdityaH sadyo nizpraBatAM gataH
hataputrabalo dIno lUnapakza iva dvijaH
hatadarpo hatotsAho nirvedaM samapadyata
sa putram ekaM rAjyAya pAlayeti niyujya ca
pfTivIM kzatraDarmeRa vanam evAnvapadyata
sa gatvA himavatpArSvaM kiMnaroragasevitam
mahAdevaprasAdArTaM tapas tepe mahAtapAH
kena cit tv aTa kAlena deveSo vfzaBaDvajaH
darSayAm Asa varado viSvAmitraM mahAmunim
kimarTaM tapyase rAjan brUhi yat te vivakzitam
varado 'smi varo yas te kANkzitaH so 'BiDIyatAm
evam uktas tu devena viSvAmitro mahAtapAH
praRipatya mahAdevam idaM vacanam abravIt
yadi tuzwo mahAdeva Danurvedo mamAnaGa
sANgopANgopanizadaH sarahasyaH pradIyatAm
yAni devezu cAstrARi dAnavezu maharzizu
ganDarvayakzarakzaHsu pratiBAntu mamAnaGa
tava prasAdAd Bavatu devadeva mamepsitam
evam astv iti deveSo vAkyam uktvA divaM gataH
prApya cAstrARi rAjarzir viSvAmitro mahAbalaH
darpeRa mahatA yukto darpapUrRo 'Bavat tadA
vivarDamAno vIryeRa samudra iva parvaRi
hatam eva tadA mene vasizWam fzisattamam
tato gatvASramapadaM mumocAstrARi pArTivaH
yEs tat tapovanaM sarvaM nirdagDaM cAstratejasA
udIryamARam astraM tad viSvAmitrasya DImataH
dfzwvA vipradrutA BItA munayaH SataSo diSaH
vasizWasya ca ye SizyAs taTEva mfgapakziRaH
vidravanti BayAd BItA nAnAdigByaH sahasraSaH
vasizWasyASramapadaM SUnyam AsIn mahAtmanaH
muhUrtam iva niHSabdam AsId IriRasaMniBam
vadato vE vasizWasya mA BEzweti muhur muhuH
nASayAmy adya gADeyaM nIhAram iva BAskaraH
evam uktvA mahAtejA vasizWo japatAM varaH
viSvAmitraM tadA vAkyaM sarozam idam abravIt
ASramaM cirasaMvfdDaM yad vinASitavAn asi
durAcAro 'si yan mUQa tasmAt tvaM na Bavizyasi
ity uktvA paramakrudDo daRqam udyamya satvaraH
viDUma iva kAlAgnir yamadaRqam ivAparam
evam ukto vasizWena viSvAmitro mahAbalaH
Agneyam astram utkzipya tizWa tizWeti cAbravIt
vasizWo BagavAn kroDAd idaM vacanam abravIt
kzatrabanDo sTito 'smy eza yad balaM tad vidarSaya
nASayAmy eza te darpaM Sastrasya tava gADija
kva ca te kzatriyabalaM kva ca brahmabalaM mahat
paSya brahmabalaM divyaM mama kzatriyapAMsana
tasyAstraM gADiputrasya Goram Agneyam uttamam
brahmadaRqena tac CAntam agner vega ivAmBasA
vAruRaM cEva rOdraM ca EndraM pASupataM taTA
EzIkaM cApi cikzepa ruzito gADinandanaH
mAnavaM mohanaM cEva gAnDarvaM svApanaM taTA
jfmBaRaM mohanaM cEva saMtApanavilApane
SozaRaM dAraRaM cEva vajram astraM sudurjayam
brahmapASaM kAlapASaM vAruRaM pASam eva ca
pinAkAstraM ca dayitaM SuzkArdre aSanI taTA
daRqAstram aTa pESAcaM krOYcam astraM taTAiva ca
DarmacakraM kAlacakraM vizRucakraM taTEva ca
vAyavyaM maTanaM cEva astraM hayaSiras taTA
SaktidvayaM ca cikzepa kaNkAlaM musalaM taTA
vEdyADaraM mahAstraM ca kAlAstram aTa dAruRam
triSUlam astraM GoraM ca kApAlam aTa kaNkaRam
etAny astrARi cikzepa sarvARi raGunandana
vasizWe japatAM SrezWe tad adButam ivABavat
tAni sarvARi daRqena grasate brahmaRaH sutaH
tezu SAntezu brahmAstraM kziptavAn gADinandanaH
tad astram udyataM dfzwvA devAH sAgnipurogamAH
devarzayaS ca saMBrAntA ganDarvAH samahoragAH
trElokyam AsIt saMtrastaM brahmAstre samudIrite
tad apy astraM mahAGoraM brAhmaM brAhmeRa tejasA
vasizWo grasate sarvaM brahmadaRqena rAGava
brahmAstraM grasamAnasya vasizWasya mahAtmanaH
trElokyamohanaM rOdraM rUpam AsIt sudAruRam
romakUpezu sarvezu vasizWasya mahAtmanaH
marIcya iva nizpetur agner DUmAkulArcizaH
prAjvalad brahmadaRqaS ca vasizWasya karodyataH
viDUma iva kAlAgnir yamadaRqa ivAparaH
tato 'stuvan munigaRA vasizWaM japatAM varam
amoGaM te balaM brahmaMs tejo DAraya tejasA
nigfhItas tvayA brahman viSvAmitro mahAtapAH
prasIda japatAM SrezWa lokAH santu gatavyaTAH
evam ukto mahAtejAH SamaM cakre mahAtapAH
viSvAmitro 'pi nikfto viniHSvasyedam abravIt
Dig balaM kzatriyabalaM brahmatejobalaM balam
ekena brahmadaRqena sarvAstrARi hatAni me
tad etat samavekzyAhaM prasannendriyamAnasaH
tapo mahat samAsTAsye yad vE brahmatvakArakam
tataH saMtaptahfdayaH smaran nigraham AtmanaH
viniHSvasya viniHSvasya kftavEro mahAtmanA
sa dakziRAM diSaM gatvA mahizyA saha rAGava
tatApa paramaM GoraM viSvAmitro mahAtapAH
PalamUlASano dAntaS cacAra paramaM tapaH
aTAsya jajYire putrAH satyaDarmaparAyaRAH
havizpando maDuzpando dfQanetro mahAraTaH
pUrRe varzasahasre tu brahmA lokapitAmahaH
abravIn maDuraM vAkyaM viSvAmitraM tapoDanam
jitA rAjarzilokAs te tapasA kuSikAtmaja
anena tapasA tvAM hi rAjarzir iti vidmahe
evam uktvA mahAtejA jagAma saha dEvatEH
trivizwapaM brahmalokaM lokAnAM parameSvaraH
viSvAmitro 'pi tac CrutvA hriyA kiM cid avANmuKaH
duHKena mahatAvizwaH samanyur idam abravIt
tapaS ca sumahat taptaM rAjarzir iti mAM viduH
devAH sarzigaRAH sarve nAsti manye tapaHPalam
evaM niScitya manasA BUya eva mahAtapAH
tapaS cacAra kAkutsTa paramaM paramAtmavAn
etasminn eva kAle tu satyavAdI jitendriyaH
triSaNkur iti viKyAta ikzvAku kulanandanaH
tasya budDiH samutpannA yajeyam iti rAGava
gacCeyaM svaSarIreRa devAnAM paramAM gatim
sa vasizWaM samAhUya kaTayAm Asa cintitam
aSakyam iti cApy ukto vasizWena mahAtmanA
pratyAKyAto vasizWena sa yayO dakziRAM diSam
vasizWA dIrGa tapasas tapo yatra hi tepire
triSaNkuH sumahAtejAH SataM paramaBAsvaram
vasizWaputrAn dadfSe tapyamAnAn yaSasvinaH
so 'Bigamya mahAtmAnaH sarvAn eva guroH sutAn
aBivAdyAnupUrvyeRa hriyA kiM cid avANmuKaH
abravIt sumahAtejAH sarvAn eva kftAYjaliH
SaraRaM vaH prapadye 'haM SaraRyAY SaraRAgataH
pratyAKyAto 'smi BadraM vo vasizWena mahAtmanA
yazwukAmo mahAyajYaM tad anujYAtum arTaTa
guruputrAn ahaM sarvAn namaskftya prasAdaye
SirasA praRato yAce brAhmaRAMs tapasi sTitAn
te mAM BavantaH sidDyarTaM yAjayantu samAhitAH
saSarIro yaTAhaM hi devalokam avApnuyAm
pratyAKyAto vasizWena gatim anyAM tapoDanAH
guruputrAn fte sarvAn nAhaM paSyAmi kAM cana
ikzvAkURAM hi sarvezAM puroDAH paramA gatiH
tasmAd anantaraM sarve Bavanto dEvataM mama
tatas triSaNkor vacanaM SrutvA kroDasamanvitam
fziputraSataM rAma rAjAnam idam abravIt
pratyAKyAto 'si durbudDe guruRA satyavAdinA
taM kaTaM samatikramya SAKAntaram upeyivAn
ikzvAkURAM hi sarvezAM puroDAH paramA gatiH
na cAtikramituM SakyaM vacanaM satyavAdinaH
aSakyam iti covAca vasizWo BagavAn fziH
taM vayaM vE samAhartuM kratuM SaktAH kaTaM tava
bAliSas tvaM naraSrezWa gamyatAM svapuraM punaH
yAjane BagavAY Saktas trElokyasyApi pArTiva
tezAM tadvacanaM SrutvA kroDaparyAkulAkzaram
sa rAjA punar evEtAn idaM vacanam abravIt
pratyAKyAto 'smi guruRA guruputrEs taTEva ca
anyAM gatiM gamizyAmi svasti vo 'stu tapoDanAH
fziputrAs tu tac CrutvA vAkyaM GorABisaMhitam
SepuH paramasaMkrudDAS caRqAlatvaM gamizyasi
evam uktvA mahAtmAno viviSus te svam ASramam
aTa rAtryAM vyatItAyAM rAjA caRqAlatAM gataH
nIlavastraDaro nIlaH paruzo DvastamUrDajaH
cityamAlyAnulepaS ca AyasABaraRo 'Bavat
taM dfzwvA mantriRaH sarve tyaktvA caRqAlarUpiRam
prAdravan sahitA rAma pOrA ye 'syAnugAminaH
eko hi rAjA kAkutsTa jagAma paramAtmavAn
dahyamAno divArAtraM viSvAmitraM tapoDanam
viSvAmitras tu taM dfzwvA rAjAnaM viPalIkftam
caRqAlarUpiRaM rAma muniH kAruRyam AgataH
kAruRyAt sa mahAtejA vAkyaM parama DArmikaH
idaM jagAda BadraM te rAjAnaM GoradarSanam
kim AgamanakAryaM te rAjaputra mahAbala
ayoDyADipate vIra SApAc caRqAlatAM gataH
aTa tad vAkyam AkarRya rAjA caRqAlatAM gataH
abravIt prAYjalir vAkyaM vAkyajYo vAkyakovidam
pratyAKyAto 'smi guruRA guruputrEs taTEva ca
anavApyEva taM kAmaM mayA prApto viparyayaH
saSarIro divaM yAyAm iti me sOmyadarSanam
mayA cezwaM kratuSataM tac ca nAvApyate Palam
anftaM nokta pUrvaM me na ca vakzye kadA cana
kfcCrezv api gataH sOmya kzatraDarmeRa te Sape
yajYEr bahuviDEr izwaM prajA DarmeRa pAlitAH
guravaS ca mahAtmAnaH SIlavfttena tozitAH
Darme prayatamAnasya yajYaM cAhartum icCataH
paritozaM na gacCanti guravo munipuMgava
dEvam eva paraM manye pOruzaM tu nirarTakam
dEvenAkramyate sarvaM dEvaM hi paramA gatiH
tasya me paramArtasya prasAdam aBikANkzataH
kartum arhasi BadraM te dEvopahatakarmaRaH
nAnyAM gatiM gamizyAmi nAnyaH SaraRam asti me
dEvaM puruzakAreRa nivartayitum arhasi
uktavAkyaM tu rAjAnaM kfpayA kuSikAtmajaH
abravIn maDuraM vAkyaM sAkzAc caRqAlarUpiRam
ikzvAko svAgataM vatsa jAnAmi tvAM suDArmikam
SaraRaM te BavizyAmi mA BEzIr nfpapuMgava
aham Amantraye sarvAn maharzIn puRyakarmaRaH
yajYasAhyakarAn rAjaMs tato yakzyasi nirvftaH
guruSApakftaM rUpaM yad idaM tvayi vartate
anena saha rUpeRa saSarIro gamizyasi
hastaprAptam ahaM manye svargaM tava nareSvara
yas tvaM kOSikam Agamya SaraRyaM SaraRaM gataH
evam uktvA mahAtejAH putrAn paramaDArmikAn
vyAdideSa mahAprAjYAn yajYasaMBArakAraRAt
sarvAY SizyAn samAhUya vAkyam etad uvAca ha
sarvAn fzivarAn vatsA AnayaDvaM mamAjYayA
saSizyAn suhfdaS cEva sartvijaH subahuSrutAn
yad anyo vacanaM brUyAn madvAkyabalacoditaH
tat sarvam aKilenoktaM mamAKyeyam anAdftam
tasya tadvacanaM SrutvA diSo jagmus tadAjYayA
Ajagmur aTa deSeByaH sarveByo brahmavAdinaH
te ca SizyAH samAgamya muniM jvalitatejasaM
UcuS ca vacanaM sarve sarvezAM brahmavAdinAm
SrutvA te vacanaM sarve samAyAnti dvijAtayaH
sarvadeSezu cAgacCan varjayitvA mahodayam
vAsizWaM tac CataM sarvaM kroDaparyAkulAkzaram
yad Aha vacanaM sarvaM SfRu tvaM munipuMgava
kzatriyo yAjako yasya caRqAlasya viSezataH
kaTaM sadasi BoktAro havis tasya surarzayaH
brAhmaRA vA mahAtmAno BuktvA caRqAlaBojanam
kaTaM svargaM gamizyanti viSvAmitreRa pAlitAH
etad vacanaM nEzWuryam UcuH saMraktalocanAH
vAsizWA muniSArdUla sarve te samahodayAH
tezAM tadvacanaM SrutvA sarvezAM munipuMgavaH
kroDasaMraktanayanaH sarozam idam abravIt
yad dUzayanty aduzwaM mAM tapa ugraM samAsTitam
BasmIBUtA durAtmAno Bavizyanti na saMSayaH
adya te kAlapASena nItA vEvasvatakzayam
saptajAtiSatAny eva mftapAH santu sarvaSaH
SvamAMsaniyatAhArA muzwikA nAma nirGfRAH
vikftAS ca virUpAS ca lokAn anucarantv imAn
mahodayaS ca durbudDir mAm adUzyaM hy adUzayat
dUziwaH sarvalokezu nizAdatvaM gamizyati
prARAtipAtanirato niranukroSatAM gataH
dIrGakAlaM mama kroDAd durgatiM vartayizyati
etAvad uktvA vacanaM viSvAmitro mahAtapAH
virarAma mahAtejA fzimaDye mahAmuniH
tapobalahatAn kftvA vAsizWAn samahodayAn
fzimaDye mahAtejA viSvAmitro 'ByaBAzata
ayam ikzvAkudAyAdas triSaNkur iti viSrutaH
DarmizWaS ca vadAnyaS ca mAM cEva SaraRaM gataH
svenAnena SarIreRa devalokajigIzayA
yaTAyaM svaSarIreRa devalokaM gamizyati
taTA pravartyatAM yajYo BavadBiS ca mayA saha
viSvAmitravacaH SrutvA sarva eva maharzayaH
UcuH sametya sahitA DarmajYA DarmasaMhitam
ayaM kuSikadAyAdo muniH paramakopanaH
yad Aha vacanaM samyag etat kAryaM na saMSayaH
agnikalpo hi BagavAY SApaM dAsyati rozitaH
tasmAt pravartyatAM yajYaH saSarIro yaTA divam
gacCed ikzvAkudAyAdo viSvAmitrasya tejasA
tataH pravartyatAM yajYaH sarve samaDitizWate
evam uktvA maharzayaH saMjahrus tAH kriyAs tadA
yAjakAS ca mahAtejA viSvAmitro 'Bavat kratO
ftvijaS cAnupUrvyeRa mantravan mantrakovidAH
cakruH sarvARi karmARi yaTAkalpaM yaTAviDi
tataH kAlena mahatA viSvAmitro mahAtapAH
cakArAvAhanaM tatra BAgArTaM sarvadevatAH
nAhyAgamaMs tadAhUtA BAgArTaM sarvadevatAH
tataH kroDasamAvizwo viSvamitro mahAmuniH
sruvam udyamya sakroDas triSaNkum idam abravIt
paSya me tapaso vIryaM svArjitasya nareSvara
eza tvAM svaSarIreRa nayAmi svargam ojasA
duzprApaM svaSarIreRa divaM gacCa narADipa
svArjitaM kiM cid apy asti mayA hi tapasaH Palam
rAjaMs tvaM tejasA tasya saSarIro divaM vraja
uktavAkye munO tasmin saSarIro nareSvaraH
divaM jagAma kAkutsTa munInAM paSyatAM tadA
devalokagataM dfzwvA triSaNkuM pAkaSAsanaH
saha sarvEH suragaREr idaM vacanam abravIt
triSaNko gacCa BUyas tvaM nAsi svargakftAlayaH
guruSApahato mUQa pata BUmim avAkSirAH
evam ukto mahendreRa triSaNkur apatat punaH
vikroSamAnas trAhIti viSvAmitraM tapoDanam
tac CrutvA vacanaM tasya kroSamAnasya kOSikaH
rozam AhArayat tIvraM tizWa tizWeti cAbravIt
fzimaDye sa tejasvI prajApatir ivAparaH
sfjan dakziRamArgasTAn saptarzIn aparAn punaH
nakzatramAlAm aparAm asfjat kroDamUrCitaH
dakziRAM diSam AsTAya munimaDye mahAyaSAH
sfzwvA nakzatravaMSaM ca kroDena kaluzIkftaH
anyam indraM karizyAmi loko vA syAd anindrakaH
dEvatAny api sa kroDAt srazwuM samupacakrame
tataH paramasaMBrAntAH sarzisaMGAH surarzaBAH
viSvAmitraM mahAtmAnam UcuH sAnunayaM vacaH
ayaM rAjA mahABAga guruSApaparikzataH
saSarIro divaM yAtuM nArhaty eva tapoDana
tezAM tadvacanaM SrutvA devAnAM munipuMgavaH
abravIt sumahad vAkyaM kOSikaH sarvadevatAH
saSarIrasya BadraM vas triSaNkor asya BUpateH
ArohaRaM pratijYAya nAnftaM kartum utsahe
sargo 'stu saSarIrasya triSaNkor asya SASvataH
nakzatrARi ca sarvARi mAmakAni DruvARy aTa
yAval lokA Darizyanti tizWantv etAni sarvaSaH
matkftAni surAH sarve tad anujYAtum arhaTa
evam uktAH surAH sarve pratyUcur munipuMgavam
evaM Bavatu BadraM te tizWantv etAni sarvaSaH
gagane tAny anekAni vESvAnarapaTAd bahiH
nakzatrARi muniSrezWa tezu jyotiHzu jAjvalan
avAkSirAs triSaNkuS ca tizWatv amarasaMniBaH
viSvAmitras tu DarmAtmA sarvadevEr aBizwutaH
fziBiS ca mahAtejA bAQam ity Aha devatAH
tato devA mahAtmAno munayaS ca tapoDanAH
jagmur yaTAgataM sarve yajYasyAnte narottama
viSvAmitro mahAtmATa prasTitAn prekzya tAn fzIn
abravIn naraSArdUla sarvAMs tAn vanavAsinaH
mahAviGnaH pravftto 'yaM dakziRAm AsTito diSam
diSam anyAM prapatsyAmas tatra tapsyAmahe tapaH
paScimAyAM viSAlAyAM puzkarezu mahAtmanaH
suKaM tapaS carizyAmaH paraM tad Di tapovanam
evam uktvA mahAtejAH puzkarezu mahAmuniH
tapa ugraM durADarzaM tepe mUlaPalASanaH
etasminn eva kAle tu ayoDyADipatir nfpaH
ambarIza iti KyAto yazwuM samupacakrame
tasya vE yajamAnasya paSum indro jahAra ha
pranazwe tu paSO vipro rAjAnam idam abravIt
paSur adya hfto rAjan pranazwas tava durnayAt
arakzitAraM rAjAnaM Gnanti dozA nareSvara
prAyaScittaM mahad Dy etan naraM vA puruzarzaBa
Anayasva paSuM SIGraM yAvat karma pravartate
upADyAya vacaH SrutvA sa rAjA puruzarzaBa
anviyeza mahAbudDiH paSuM goBiH sahasraSaH
deSAY janapadAMs tAMs tAn nagarARi vanAni ca
ASramARi ca puRyAni mArgamARo mahIpatiH
sa putrasahitaM tAta saBAryaM raGunandana
Bfgutunde samAsInam fcIkaM saMdadarSa ha
tam uvAca mahAtejAH praRamyABiprasAdya ca
brahmarziM tapasA dIptaM rAjarzir amitapraBaH
pfzwvA sarvatra kuSalam fcIkaM tam idaM vacaH
gavAM SatasahasreRa vikriRIze sutaM yadi
paSor arTe mahABAga kftakftyo 'smi BArgava
sarve parisftA deSA yajYiyaM na laBe paSum
dAtum arhasi mUlyena sutam ekam ito mama
evam ukto mahAtejA fcIkas tv abravId vacaH
nAhaM jyezWaM naraSrezWaM vikrIRIyAM kaTaM cana
fcIkasya vacaH SrutvA tezAM mAtA mahAtmanAm
uvAca naraSArdUlam ambarIzaM tapasvinI
mamApi dayitaM vidDi kanizWaM SunakaM nfpa
prAyeRa hi naraSrezWa jyezWAH pitfzu vallaBAH
mAtHRAM ca kanIyAMsas tasmAd rakze kanIyasaM
uktavAkye munO tasmin munipatnyAM taTEva ca
SunaHSepaH svayaM rAma maDyamo vAkyam abravIt
pitA jyezWam avikreyaM mAtA cAha kanIyasaM
vikrItaM maDyamaM manye rAjan putraM nayasva mAm
gavAM SatasahasreRa SunaHSepaM nareSvaraH
gfhItvA paramaprIto jagAma raGunandana
ambarIzas tu rAjarzI raTam Aropya satvaraH
SunaHSepaM mahAtejA jagAmASu mahAyaSAH
SunaHSepaM naraSrezWa gfhItvA tu mahAyaSAH
vyaSrAmyat puzkare rAjA maDyAhne raGunandana
tasya viSramamARasya SunaHSepo mahAyaSAH
puzkaraM SrezWam Agamya viSvAmitraM dadarSa ha
vizaRRavadano dInas tfzRayA ca SrameRa ca
papAtANke mune rAma vAkyaM cedam uvAca ha
na me 'sti mAtA na pitA jYAtayo bAnDavAH kutaH
trAtum arhasi mAM sOmya DarmeRa munipuMgava
trAtA tvaM hi muniSrezWa sarvezAM tvaM hi BAvanaH
rAjA ca kftakAryaH syAd ahaM dIrGAyur avyayaH
svargalokam upASnIyAM tapas taptvA hy anuttamam
sa me nATo hy anATasya Bava Bavyena cetasA
piteva putraM DarmAtmaMs trAtum arhasi kilbizAt
tasya tadvacanaM SrutvA viSvAmitro mahAtapAH
sAntvayitvA bahuviDaM putrAn idam uvAca ha
yatkfte pitaraH putrAY janayanti SuBArTinaH
paralokahitArTAya tasya kAlo 'yam AgataH
ayaM munisuto bAlo mattaH SaraRam icCati
asya jIvitamAtreRa priyaM kuruta putrakAH
sarve sukftakarmARaH sarve DarmaparAyaRAH
paSuBUtA narendrasya tfptim agneH prayacCata
nATavAMS ca SunaHSepo yajYaS cAviGnato Bavet
devatAs tarpitAS ca syur mama cApi kftaM vacaH
munes tu vacanaM SrutvA maDuzyandAdayaH sutAH
sABimAnaM naraSrezWa salIlam idam abruvan
kaTam AtmasutAn hitvA trAyase 'nyasutaM viBo
akAryam iva paSyAmaH SvamAMsam iva Bojane
tezAM tad vacanaM SrutvA putrARAM munipuMgavaH
kroDasaMraktanayano vyAhartum upacakrame
niHsADvasam idaM proktaM DarmAd api vigarhitam
atikramya tu madvAkyaM dAruRaM romaharzaRam
SvamAMsaBojinaH sarve vAsizWA iva jAtizu
pUrRaM varzasahasraM tu pfTivyAm anuvatsyaTa
kftvA SApasamAyuktAn putrAn munivaras tadA
SunaHSepam uvAcArtaM kftvA rakzAM nirAmayAm
pavitrapASEr Asakto raktamAlyAnulepanaH
vEzRavaM yUpam AsAdya vAgBir agnim udAhara
ime tu gATe dve divye gAyeTA muniputraka
ambarIzasya yajYe 'smiMs tataH sidDim avApsyasi
SunaHSepo gfhItvA te dve gATe susamAhitaH
tvarayA rAjasiMhaM tam ambarIzam uvAca ha
rAjasiMha mahAsattva SIGraM gacCAvahe sadaH
nivartayasva rAjendra dIkzAM ca samupAhara
tad vAkyam fziputrasya SrutvA harzaM samutsukaH
jagAma nfpatiH SIGraM yajYavAwam atandritaH
sadasyAnumate rAjA pavitrakftalakzaRam
paSuM raktAmbaraM kftvA yUpe taM samabanDayat
sa badDo vAgBir agryABir aBituzwAva vE surO
indram indrAnujaM cEva yaTAvan muniputrakaH
tataH prItaH sahasrAkzo rahasyastutitarpitaH
dIrGam Ayus tadA prAdAc CunaHSepAya rAGava
sa ca rAjA naraSrezWa yajYasya ca samAptavAn
PalaM bahuguRaM rAma sahasrAkzaprasAdajam
viSvAmitro 'pi DarmAtmA BUyas tepe mahAtapAH
puzkarezu naraSrezWa daSavarzaSatAni ca
pUrRe varzasahasre tu vratasnAtaM mahAmunim
aByAgacCan surAH sarve tapaHPalacikIrzavaH
abravIt sumahAtejA brahmA suruciraM vacaH
fzis tvam asi BadraM te svArjitEH karmaBiH SuBEH
tam evam uktvA deveSas tridivaM punar aByagAt
viSvAmitro mahAtejA BUyas tepe mahat tapaH
tataH kAlena mahatA menakA paramApsarAH
puzkarezu naraSrezWa snAtuM samupacakrame
tAM dadarSa mahAtejA menakAM kuSikAtmajaH
rUpeRApratimAM tatra vidyutaM jalade yaTA
dfzwvA kandarpavaSago munis tAm idam abravIt
apsaraH svAgataM te 'stu vasa ceha mamASrame
anugfhRIzva BadraM te madanena sumohitam
ity uktA sA varArohA tatrAvAsam aTAkarot
tapaso hi mahAviGno viSvAmitram upAgataH
tasyAM vasantyAM varzARi paYca paYca ca rAGava
viSvAmitrASrame sOmya suKena vyaticakramuH
aTa kAle gate tasmin viSvAmitro mahAmuniH
savrIqa iva saMvfttaS cintASokaparAyaRaH
budDir muneH samutpannA sAmarzA raGunandana
sarvaM surARAM karmEtat tapo'paharaRaM mahat
ahorAtrApadeSena gatAH saMvatsarA daSa
kAmamohABiBUtasya viGno 'yaM pratyupasTitaH
viniHSvasan munivaraH paScAt tApena duHKitaH
BItAm apsarasaM dfzwvA vepantIM prAYjaliM sTitAm
menakAM maDurEr vAkyEr visfjya kuSikAtmajaH
uttaraM parvataM rAma viSvAmitro jagAma ha
sa kftvA nEzWikIM budDiM jetukAmo mahAyaSAH
kOSikItIram AsAdya tapas tepe sudAruRam
tasya varzasahasraM tu GoraM tapa upAsataH
uttare parvate rAma devatAnAm aBUd Bayam
amantrayan samAgamya sarve sarzigaRAH surAH
maharziSabdaM laBatAM sADv ayaM kuSikAtmajaH
devatAnAM vacaH SrutvA sarvalokapitAmahaH
abravIn maDuraM vAkyaM viSvAmitraM tapoDanam
maharze svAgataM vatsa tapasogreRa tozitaH
mahattvam fzimuKyatvaM dadAmi tava kOSika
brahmaRaH sa vacaH SrutvA viSvAmitras tapoDanaH
prAYjaliH praRato BUtvA pratyuvAca pitAmaham
brahmarzi Sabdam atulaM svArjitEH karmaBiH SuBEH
yadi me BagavAn Aha tato 'haM vijitendriyaH
tam uvAca tato brahmA na tAvat tvaM jitendriyaH
yatasva muniSArdUla ity uktvA tridivaM gataH
viprasTitezu devezu viSvAmitro mahAmuniH
UrDvabAhur nirAlambo vAyuBakzas tapaS caran
Darme paYcatapA BUtvA varzAsv AkASasaMSrayaH
SiSire salilasTAyI rAtryahAni tapoDanaH
evaM varzasahasraM hi tapo Goram upAgamat
tasmin saMtapyamAne tu viSvAmitre mahAmunO
saMBramaH sumahAn AsIt surARAM vAsavasya ca
ramBAm apsarasaM SakraH saha sarvEr marudgaREH
uvAcAtmahitaM vAkyam ahitaM kOSikasya ca
surakAryam idaM ramBe kartavyaM sumahat tvayA
loBanaM kOSikasyeha kAmamohasamanvitam
taToktA sApsarA rAma sahasrAkzeRa DImatA
vrIqitA prAYjalir BUtvA pratyuvAca sureSvaram
ayaM surapate Goro viSvAmitro mahAmuniH
kroDam utsrakzyate GoraM mayi deva na saMSayaH
tato hi me BayaM deva prasAdaM kartum arhasi
tAm uvAca sahasrAkzo vepamAnAM kftAYjalim
mA BEzi ramBe BadraM te kuruzva mama SAsanam
kokilo hfdayagrAhI mADave ruciradrume
ahaM kandarpasahitaH sTAsyAmi tava pArSvataH
tvaM hi rUpaM bahuguRaM kftvA paramaBAsvaram
tam fziM kOSikaM ramBe Bedayasva tapasvinam
sA SrutvA vacanaM tasya kftvA rUpam anuttamam
loBayAm Asa lalitA viSvAmitraM SucismitA
kokilasya tu SuSrAva valgu vyAharataH svanam
saMprahfzwena manasA tata enAm udEkzata
aTa tasya ca Sabdena gItenApratimena ca
darSanena ca ramBAyA muniH saMdeham AgataH
sahasrAkzasya tat karma vijYAya munipuMgavaH
ramBAM kroDasamAvizwaH SaSApa kuSikAtmajaH
yan mAM loBayase ramBe kAmakroDajayEziRam
daSavarzasahasrARi SElI sTAsyasi durBage
brAhmaRaH sumahAtejAs tapobalasamanvitaH
udDarizyati ramBe tvAM matkroDakaluzIkftAm
evam uktvA mahAtejA viSvAmitro mahAmuniH
aSaknuvan DArayituM kopaM saMtApam AgataH
tasya SApena mahatA ramBA SElI tadABavat
vacaH SrutvA ca kandarpo maharzeH sa ca nirgataH
kopena sa mahAtejAs tapo 'paharaRe kfte
indriyEr ajitE rAma na leBe SAntim AtmanaH
aTa hEmavatIM rAma diSaM tyaktvA mahAmuniH
pUrvAM diSam anuprApya tapas tepe sudAruRam
mOnaM varzasahasrasya kftvA vratam anuttamam
cakArApratimaM rAma tapaH paramaduzkaram
pUrRe varzasahasre tu kAzWaBUtaM mahAmunim
viGnEr bahuBir ADUtaM kroDo nAntaram AviSat
tato devAH saganDarvAH pannagAsurarAkzasAH
mohitAs tejasA tasya tapasA mandaraSmayaH
kaSmalopahatAH sarve pitAmaham aTAbruvan
bahuBiH kAraREr deva viSvAmitro mahAmuniH
loBitaH kroDitaS cEva tapasA cABivarDate
na hy asya vfjinaM kiM cid dfSyate sUkzmam apy aTa
na dIyate yadi tv asya manasA yad aBIpsitam
vinASayati trElokyaM tapasA sacarAcaram
1.064.006g vyAkulAS ca diSaH sarvA na ca kiM cit prakASate
sAgarAH kzuBitAH sarve viSIryante ca parvatAH
prakampate ca pfTivI vAyur vAti BfSAkulaH
budDiM na kurute yAvan nASe deva mahAmuniH
tAvat prasAdyo BagavAn agnirUpo mahAdyutiH
kAlAgninA yaTA pUrvaM trElokyaM dahyate 'Kilam
devarAjye cikIrzeta dIyatAm asya yan matam
tataH suragaRAH sarve pitAmahapurogamAH
viSvAmitraM mahAtmAnaM vAkyaM maDuram abruvan
brahmarze svAgataM te 'stu tapasA sma sutozitAH
brAhmaRyaM tapasogreRa prAptavAn asi kOSika
dIrGam AyuS ca te brahman dadAmi samarudgaRaH
svasti prApnuhi BadraM te gacCa sOmya yaTAsuKam
pitAmahavacaH SrutvA sarvezAM ca divOkasAm
kftvA praRAmaM mudito vyAjahAra mahAmuniH
brAhmaRyaM yadi me prAptaM dIrGam Ayus taTEva ca
oMkAro 'Ta vazawkAro vedAS ca varayantu mAm
kzatravedavidAM SrezWo brahmavedavidAm api
brahmaputro vasizWo mAm evaM vadatu devatAH
yady ayaM paramaH kAmaH kfto yAntu surarzaBAH
tataH prasAdito devEr vasizWo japatAM varaH
saKyaM cakAra brahmarzir evam astv iti cAbravIt
brahmarzitvaM na saMdehaH sarvaM saMpatsyate tava
ity uktvA devatAS cApi sarvA jagmur yaTAgatam
viSvAmitro 'pi DarmAtmA labDvA brAhmaRyam uttamam
pUjayAm Asa brahmarziM vasizWaM japatAM varam
kftakAmo mahIM sarvAM cacAra tapasi sTitaH
evaM tv anena brAhmaRyaM prAptaM rAma mahAtmanA
eza rAma muniSrezWa eza vigrahavAMs tapaH
eza DarmaH paro nityaM vIryasyEza parAyaRam
SatAnandavacaH SrutvA rAmalakzmaRasaMniDO
janakaH prAYjalir vAkyam uvAca kuSikAtmajam
Danyo 'smy anugfhIto 'smi yasya me munipuMgava
yajYaM kAkutsTa sahitaH prAptavAn asi DArmika
pAvito 'haM tvayA brahman darSanena mahAmune
guRA bahuviDAH prAptAs tava saMdarSanAn mayA
vistareRa ca te brahman kIrtyamAnaM mahat tapaH
SrutaM mayA mahAtejo rAmeRa ca mahAtmanA
sadasyEH prApya ca sadaH SrutAs te bahavo guRAH
aprameyaM tapas tuByam aprameyaM ca te balam
aprameyA guRAS cEva nityaM te kuSikAtmaja
tfptir AScaryaBUtAnAM kaTAnAM nAsti me viBo
karmakAlo muniSrezWa lambate ravimaRqalam
SvaH praBAte mahAtejo drazwum arhasi mAM punaH
svAgataM tapasAM SrezWa mAm anujYAtum arhasi
evam uktvA muniSrezWaM vEdeho miTilADipaH
pradakziRaM cakArASu sopADyAyaH sabAnDavaH
viSvAmitro 'pi DarmAtmA saharAmaH salakzmaRaH
svaM vAwam aBicakrAma pUjyamAno maharziBiH
tataH praBAte vimale kftakarmA narADipaH
viSvAmitraM mahAtmAnam AjuhAva sarAGavam
tam arcayitvA DarmAtmA SAstradfzwtena karmaRA
rAGavO ca mahAtmAnO tadA vAkyam uvAca ha
Bagavan svAgataM te 'stu kiM karomi tavAnaGa
BavAn AjYApayatu mAm AjYApyo BavatA hy aham
evam uktaH sa DarmAtmA janakena mahAtmanA
pratyuvAca munir vIraM vAkyaM vAkyaviSAradaH
putrO daSaraTasyemO kzatriyO lokaviSrutO
drazwukAmO DanuH SrezWaM yad etat tvayi tizWati
etad darSaya BadraM te kftakAmO nfpAtmajO
darSanAd asya Danuzo yaTezwaM pratiyAsyataH
evam uktas tu janakaH pratyuvAca mahAmunim
SrUyatAm asya Danuzo yad arTam iha tizWati
devarAta iti KyAto nimeH zazWo mahIpatiH
nyAso 'yaM tasya Bagavan haste datto mahAtmanA
dakzayajYavaDe pUrvaM Danur Ayamya vIryavAn
rudras tu tridaSAn rozAt salilam idam abravIt
yasmAd BAgArTino BAgAn nAkalpayata me surAH
varANgAni mahArhARi DanuzA SAtayAmi vaH
tato vimanasaH sarve devA vE munipuMgava
prasAdayanti deveSaM tezAM prIto 'Bavad BavaH
prItiyuktaH sa sarvezAM dadO tezAM mahAtmanAm
tad etad devadevasya DanUratnaM mahAtmanaH
nyAsaBUtaM tadA nyastam asmAkaM pUrvake viBo
aTa me kfzataH kzetraM lANgalAd utTitA mama
kzetraM SoDayatA labDvA nAmnA sIteti viSrutA
BUtalAd utTitA sA tu vyavarData mamAtmajA
vIryaSulketi me kanyA sTApiteyam ayonijA
BUtalAd utTitAM tAM tu varDamAnAM mamAtmajAm
varayAm Asur Agamya rAjAno munipuMgava
tezAM varayatAM kanyAM sarvezAM pfTivIkzitAm
vIryaSulketi Bagavan na dadAmi sutAm aham
tataH sarve nfpatayaH sametya munipuMgava
miTilAm aByupAgamya vIryaM jijYAsavas tadA
tezAM jijYAsamAnAnAM vIryaM Danur upAhftam
na Sekur grahaRe tasya Danuzas tolane 'pi vA
tezAM vIryavatAM vIryam alpaM jYAtvA mahAmune
pratyAKyAtA nfpatayas tan niboDa tapoDana
tataH paramakopena rAjAno munipuMgava
arunDan miTilAM sarve vIryasaMdeham AgatAH
AtmAnam avaDUtaM te vijYAya munipuMgava
rozeRa mahatAvizwAH pIqayan miTilAM purIm
tataH saMvatsare pUrRe kzayaM yAtAni sarvaSaH
sADanAni munirezWa tato 'haM BfSaduHKitaH
tato devagaRAn sarvAMs tapasAhaM prasAdayam
daduS ca paramaprItAS caturaNgabalaM surAH
tato BagnA nfpatayo hanyamAnA diSo yayuH
avIryA vIryasaMdigDA sAmAtyAH pApakAriRaH
tad etan muniSArdUla DanuH paramaBAsvaram
rAmalakzmaRayoS cApi darSayizyAmi suvrata
yady asya Danuzo rAmaH kuryAd AropaRaM mune
sutAm ayonijAM sItAM dadyAM dASaraTer aham
janakasya vacaH SrutvA viSvAmitro mahAmuniH
Danur darSaya rAmAya iti hovAca pArTivam
tataH sa rAjA janakaH sacivAn vyAdideSa ha
Danur AnIyatAM divyaM ganDamAlyaviBUzitam
janakena samAdizWAH sacivAH prAviSan purIm
tad DanuH purataH kftvA nirjagmuH pArTivAjYayA
nfpAM SatAni paYcASad vyAyatAnAM mahAtmanAm
maYjUzAm azwacakrAM tAM samUhas te kaTaM cana
tAm AdAya tu maYjUzAm AyatIM yatra tad DanuH
suropamaM te janakam Ucur nfpati mantriRaH
idaM DanurvaraM rAjan pUjitaM sarvarAjaBiH
miTilADipa rAjendra darSanIyaM yadIcCasi
tezAM nfpo vacaH SrutvA kftAYjalir aBAzata
viSvAmitraM mahAtmAnaM tO coBO rAmalakzmaRO
idaM DanurvaraM brahmaY janakEr aBipUjitam
rAjaBiS ca mahAvIryEr aSakyaM pUrituM tadA
nEtat suragaRAH sarve nAsurA na ca rAkzasAH
ganDarvayakzapravarAH sakiMnaramahoragAH
kva gatir mAnuzARAM ca Danuzo 'sya prapUraRe
AropaRe samAyoge vepane tolane 'pi vA
tad etad DanuzAM SrezWam AnItaM munipuMgava
darSayEtan mahABAga anayo rAjaputrayoH
viSvAmitras tu DarmAtmA SrutvA janakaBAzitam
vatsa rAma DanuH paSya iti rAGavam abravIt
maharzer vacanAd rAmo yatra tizWati tad DanuH
maYjUzAM tAm apAvftya dfzwvA Danur aTAbravIt
idaM DanurvaraM brahman saMspfSAmIha pARinA
yatnavAMS ca BavizyAmi tolane pUraRe 'pi vA
bAQam ity eva taM rAjA muniS ca samaBAzata
lIlayA sa Danur maDye jagrAha vacanAn muneH
paSyatAM nfzahasrARAM bahUnAM raGunandanaH
Aropayat sa DarmAtmA salIlam iva tad DanuH
AropayitvA mOrvIM ca pUrayAm Asa vIryavAn
tad baBaYja Danur maDye naraSrezWo mahAyaSAH
tasya Sabdo mahAn AsIn nirGAtasamaniHsvanaH
BUmikampaS ca sumahAn parvatasyeva dIryataH
nipetuS ca narAH sarve tena Sabdena mohitAH
vrajayitvA munivaraM rAjAnaM tO ca rAGavO
pratyASvasto jane tasmin rAjA vigatasADvasaH
uvAca prAYjalir vAkyaM vAkyajYo munipuMgavam
Bagavan dfzwavIryo me rAmo daSaraTAtmajaH
atyadButam acintyaM ca atarkitam idaM mayA
janakAnAM kule kIrtim Aharizyati me sutA
sItA BartAram AsAdya rAmaM daSaraTAtmajam
mama satyA pratijYA ca vIryaSulketi kOSika
sItA prAREr bahumatA deyA rAmAya me sutA
Bavato 'numate brahmaY SIGraM gacCantu mantriRaH
mama kOSika BadraM te ayoDyAM tvaritA raTEH
rAjAnaM praSritEr vAkyEr Anayantu puraM mama
pradAnaM vIryaSulkAH kaTayantu ca sarvaSaH
muniguptO ca kAkutsTO kaTayantu nfpAya vE
prIyamARaM tu rAjAnam Anayantu suSIGragAH
kOSikaS ca taTety Aha rAjA cABAzya mantriRaH
ayoDyAM prezayAm Asa DarmAtmA kftaSAsanAt
janakena samAdizwA dUtAs te klAntavAhanAH
trirAtram uzitvA mArge te 'yoDyAM prAviSan purIm
te rAjavacanAd dUtA rAjaveSmapraveSitAH
dadfSur devasaMkASaM vfdDaM daSaraTaM nfpam
badDAYjalipuwAH sarve dUtA vigatasADvasAH
rAjAnaM prayatA vAkyam abruvan maDurAkzaram
mETilo janako rAjA sAgnihotrapuraskftaH
kuSalaM cAvyayaM cEva sopADyAyapurohitam
muhur muhur maDurayA snehasaMyuktayA girA
janakas tvAM mahArAja pfcCate sapuraHsaram
pfzwvA kuSalam avyagraM vEdeho miTilADipaH
kOSikAnumate vAkyaM Bavantam idam abravIt
pUrvaM pratijYA viditA vIryaSulkA mamAtmajA
rAjAnaS ca kftAmarzA nirvIryA vimuKIkftAH
seyaM mama sutA rAjan viSvAmitra puraHsarEH
yadfcCayAgatEr vIrEr nirjitA tava putrakEH
tac ca rAjan Danur divyaM maDye BagnaM mahAtmanA
rAmeRa hi mahArAja mahatyAM janasaMsadi
asmE deyA mayA sItA vIryaSulkA mahAtmane
pratijYAM tartum icCAmi tad anujYAtum arhasi
sopADyAyo mahArAja purohitapuraskftaH
SIGram AgacCa BadraM te drazwum arhasi rAGavO
prItiM ca mama rAjendra nirvartayitum arhasi
putrayor uBayor eva prItiM tvam api lapsyase
evaM videhADipatir maDuraM vAkyam abravIt
viSvAmitrAByanujYAtaH SatAnandamate sTitaH
dUtavAkyaM tu tac CrutvA rAjA paramaharzitaH
vasizWaM vAmadevaM ca mantriRo 'nyAMS ca so 'bravIt
guptaH kuSikaputreRa kOsalyAnandavarDanaH
lakzmaRena saha BrAtrA videhezu vasaty asO
dfzwavIryas tu kAkutsTo janakena mahAtmanA
saMpradAnaM sutAyAs tu rAGave kartum icCati
yadi vo rocate vfttaM janakasya mahAtmanaH
purIM gacCAmahe SIGraM mA BUt kAlasya paryayaH
mantriRo bAQam ity AhuH saha sarvEr maharziBiH
suprItaS cAbravId rAjA Svo yAtreti sa mantriRaH
mantriRas tu narendrasya rAtriM paramasatkftAH
UzuH pramuditAH sarve guREH sarvEH samanvitAH
tato rAtryAM vyatItAyAM sopADyAyaH sabAnDavaH
rAjA daSaraTo hfzwaH sumantram idam abravIt
adya sarve DanADyakzA Danam AdAya puzkalam
vrajantv agre suvihitA nAnAratnasamanvitAH
caturaNgabalaM cApi SIGraM niryAtu sarvaSaH
mamAjYAsamakAlaM ca yAnayugyam anuttamam
vasizWo vAmadevaS ca jAbAlir aTa kASyapaH
mArkaRqeyaS ca dIrGAyur fziH kAtyAyanas taTA
ete dvijAH prayAntv agre syandanaM yojayasva me
yaTA kAlAtyayo na syAd dUtA hi tvarayanti mAm
vacanAc ca narendrasya sA senA caturaNgiRI
rAjAnam fziBiH sArDaM vrajantaM pfzWato 'nvagAt
gatvA caturahaM mArgaM videhAn aByupeyivAn
rAjA tu janakaH SrImAY SrutvA pUjAm akalpayat
tato rAjAnam AsAdya vfdDaM daSaraTaM nfpam
janako mudito rAjA harzaM ca paramaM yayO
uvAca na naraSrezWo naraSrezWaM mudAnvitam
svAgataM te mahArAja dizwyA prApto 'si rAGava
putrayor uBayoH prItiM lapsyase vIryanirjitAm
dizwyA prApto mahAtejA vasizWo BagavAn fziH
saha sarvEr dvijaSrezWEr devEr iva SatakratuH
dizwyA me nirjitA viGnA dizwyA me pUjitaM kulam
rAGavEH saha saMbanDAd vIryaSrezWEr mahAtmaBiH
SvaH praBAte narendrendra nirvartayitum arhasi
yajYasyAnte naraSrezWa vivAham fzisaMmatam
tasya tadvacanaM SrutvA fzimaDye narADipaH
vAkyaM vAkyavidAM SrezWaH pratyuvAca mahIpatim
pratigraho dAtfvaSaH Srutam etan mayA purA
yaTA vakzyasi DarmajYa tat karizyAmahe vayam
tad DarmizWaM yaSasyaM ca vacanaM satyavAdinaH
SrutvA videhADipatiH paraM vismayam AgataH
tataH sarve munigaRAH parasparasamAgame
harzeRa mahatA yuktAs tAM niSAm avasan suKam
rAjA ca rAGavO putrO niSAmya pariharzitaH
uvAsa paramaprIto janakena supUjitaH
janako 'pi mahAtejAH kriyA DarmeRa tattvavit
yajYasya ca sutAByAM ca kftvA rAtrim uvAsa ha
tataH praBAte janakaH kftakarmA maharziBiH
uvAca vAkyaM vAkyajYaH SatAnandaM purohitam
BrAtA mama mahAtejA yavIyAn atiDArmikaH
kuSaDvaja iti KyAtaH purIm aDyavasac CuBAm
vAryAPalakaparyantAM pibann ikzumatIM nadIm
sAMkASyAM puRyasaMkASAM vimAnam iva puzpakam
tam ahaM drazwum icCAmi yajYagoptA sa me mataH
prItiM so 'pi mahAtejA iMmAM BoktA mayA saha
SAsanAt tu narendrasya prayayuH SIGravAjiBiH
samAnetuM naravyAGraM vizRum indrAjYayA yaTA
AjYayA tu narendrasya AjagAma kuSaDvajaH
sa dadarSa mahAtmAnaM janakaM Darmavatsalam
so 'BivAdya SatAnandaM rAjAnaM cApi DArmikam
rAjArhaM paramaM divyam AsanaM cADyarohata
upavizwAv uBO tO tu BrAtarAv amitOjasO
prezayAm Asatur vIrO mantriSrezWaM sudAmanam
gacCa mantripate SIGram EkzvAkam amitapraBam
AtmajEH saha durDarzam Anayasva samantriRam
OpakAryAM sa gatvA tu raGURAM kulavarDanam
dadarSa SirasA cEnam aBivAdyedam abravIt
ayoDyADipate vIra vEdeho miTilADipaH
sa tvAM drazwuM vyavasitaH sopADyAyapurohitam
mantriSrezWavacaH SrutvA rAjA sarzigaRas tadA
sabanDur agamat tatra janako yatra vartate
sa rAjA mantrisahitaH sopADyAyaH sabAnDavaH
vAkyaM vAkyavidAM SrezWo vEdeham idam abravIt
viditaM te mahArAja ikzvAkukuladEvatam
vaktA sarvezu kftyezu vasizWo BagavAn fziH
viSvAmitrAByanujYAtaH saha sarvEr maharziBiH
eza vakzyati DarmAtmA vasizWo me yaTAkramam
tUzRIMBUte daSaraTe vasizWo BagavAn fziH
uvAca vAkyaM vAkyajYo vEdehaM sapurohitam
avyaktapraBavo brahmA SASvato nitya avyayaH
tasmAn marIciH saMjajYe marIceH kaSyapaH sutaH
vivasvAn kaSyapAj jajYe manur vEvEvataH smftaH
manuH prajApatiH pUrvam ikzvAkus tu manoH sutaH
tam ikzvAkum ayoDyAyAM rAjAnaM vidDi pUrvakam
ikzvAkos tu sutaH SrImAn vikukzir udapadyata
vikukzes tu mahAtejA bARaH putraH pratApavAn
bARasya tu mahAtejA anaraRyaH pratApavAn
anaraRyAt pfTur jajYe triSaNkus tu pfToH sutaH
triSaNkor aBavat putro DunDumAro mahAyaSAH
DunDumArAn mahAtejA yuvanASvo mahAraTaH
yuvanASvasutaH SrImAn mAnDAtA pfTivIpatiH
mAnDAtus tu sutaH SrImAn susaMDir udapadyata
susaMDer api putrO dvO DruvasaMDiH prasenajit
yaSasvI DruvasaMDes tu Barato nAma nAmataH
BaratAt tu mahAtejA asito nAma jAyata
saha tena gareREva jAtaH sa sagaro 'Bavat
sagarasyAsamaYjas tu asamaYjAd aTAMSumAn
dilIpo 'MSumataH putro dilIpasya BagIraTaH
BagIraTAt kakutsTaS ca kakutsTasya raGus taTA
raGos tu putras tejasvI pravfdDaH puruzAdakaH
kalmAzapAdo hy aBavat tasmAj jAtas tu SaNKaRaH
sudarSanaH SaNKaRasya agnivarRaH sudarSanAt
SIGragas tv agnivarRasya SIGragasya maruH sutaH
maroH praSuSrukas tv AsId ambarIzaH praSuSrukAt
ambarIzasya putro 'BUn nahuzaH pfTivIpatiH
nahuzasya yayAtis tu nABAgas tu yayAtijaH
nABAgasya BaBUvAja ajAd daSaraTo 'Bavat
tasmAd daSaraTAj jAtO BrAtarO rAmalakzmaRO
AdivaMSaviSudDAnAM rAjYAM paramaDarmiRAm
ikzvAkukulajAtAnAM vIrARAM satyavAdinAm
rAmalakzmaRayor arTe tvatsute varaye nfpa
sadfSAByAM naraSrezWa sadfSe dAtum arhasi
evaM bruvARaM janakaH pratyuvAca kftAYjaliH
Srotum arhasi BadraM te kulaM naH kIrtitaM param
pradAne hi muniSrezWa kulaM niravaSezataH
vaktavyaM kulajAtena tan niboDa mahAmune
rAjABUt trizu lokezu viSrutaH svena karmaRA
nimiH paramaDarmAtmA sarvasattvavatAM varaH
tasya putro miTir nAma janako miTi putrakaH
praTamo janako nAma janakAd apy udAvasuH
udAvasos tu DarmAtmA jAto vE nandivarDanaH
nandivarDana putras tu suketur nAma nAmataH
suketor api DarmAtmA devarAto mahAbalaH
devarAtasya rAjarzer bfhadraTa iti SrutaH
bfhadraTasya SUro 'BUn mahAvIraH pratApavAn
mahAvIrasya DftimAn suDftiH satyavikramaH
suDfter api DarmAtmA DfzwaketuH suDArmikaH
Dfzwaketos tu rAjarzer haryaSva iti viSrutaH
haryaSvasya maruH putro maroH putraH pratInDakaH
pratInDakasya DarmAtmA rAjA kIrtiraTaH sutaH
putraH kIrtiraTasyApi devamIQa iti smftaH
devamIQasya vibuDo vibuDasya mahIDrakaH
mahIDrakasuto rAjA kIrtirAto mahAbalaH
kIrtirAtasya rAjarzer mahAromA vyajAyata
mahAroMRas tu DarmAtmA svarRaromA vyajAyata
svarRaroMRas tu rAjarzer hrasvaromA vyajAyata
tasya putradvayaM jajYe DarmajYasya mahAtmanaH
jyezWo 'ham anujo BrAtA mama vIraH kuSaDvajaH
mAM tu jyezWaM pitA rAjye so 'Bizicya narADipaH
kuSaDvajaM samAveSya BAraM mayi vanaM gataH
vfdDe pitari svaryAte DarmeRa Duram Avaham
BrAtaraM devasaMkASaM snehAt paSyan kuSaDvajam
kasya cit tv aTa kAlasya sAMkASyAd agamat purAt
suDanvA vIryavAn rAjA miTilAm avaroDakaH
sa ca me prezayAm Asa SEvaM Danur anuttamam
sItA kanyA ca padmAkzI mahyaM vE dIyatAm iti
tasyApradAnAd brahmarze yudDam AsIn mayA saha
sa hato 'BimuKo rAjA suDanvA tu mayA raRe
nihatya taM muniSrezWa suDanvAnaM narADipam
sAMkASye BrAtaraM SUram aByaziYcaM kuSaDvajam
kanIyAn eza me BrAtA ahaM jyezWo mahAmune
dadAmi paramaprIto vaDvO te munipuMgava
sItAM rAmAya BadraM te UrmilAM lakzmaRAya ca
vIryaSulkAM mama sutAM sItAM surasutopamAm
dvitIyAm UrmilAM cEva trir vadAmi na saMSayaH
dadAmi paramaprIto vaDvO te raGunandana
rAmalakzmaRayo rAjan godAnaM kArayasva ha
pitfkAryaM ca BadraM te tato vEvAhikaM kuru
maGA hy adya mahAbAho tftIye divase praBo
PalgunyAm uttare rAjaMs tasmin vEvAhikaM kuru
rAmalakzmaRayor arTe dAnaM kAryaM suKodayam
tam uktavantaM vEdehaM viSvAmitro mahAmuniH
uvAca vacanaM vIraM vasizWasahito nfpam
acintyAny aprameyAni kulAni narapuMgava
ikzvAkURAM videhAnAM nEzAM tulyo 'sti kaS cana
sadfSo DarmasaMbanDaH sadfSo rUpasaMpadA
rAmalakzmaRayo rAjan sItA cormilayA saha
vaktavyaM na naraSrezWa SrUyatAM vacanaM mama
BrAtA yavIyAn DarmajYa eza rAjA kuSaDvajaH
asya DarmAtmano rAjan rUpeRApratimaM Buvi
sutA dvayaM naraSrezWa patnyarTaM varayAmahe
Baratasya kumArasya SatruGnasya ca DImataH
varayema sute rAjaMs tayor arTe mahAtmanoH
putrA daSaraTasyeme rUpayOvanaSAlinaH
lokapAlopamAH sarve devatulyaparAkramAH
uBayor api rAjendra saMbanDenAnubaDyatAm
ikzvAkukulam avyagraM BavataH puRyakarmaRaH
viSvAmitravacaH SrutvA vasizWasya mate tadA
janakaH prAYjalir vAkyam uvAca munipuMgavO
sadfSaM kulasaMbanDaM yad AjYApayaTaH svayam
evaM Bavatu BadraM vaH kuSaDvajasute ime
patnyO BajetAM sahitO SatruGnaBaratAv uBO
ekAhnA rAjaputrIRAM catasHRAM mahAmune
pARIn gfhRantu catvAro rAjaputrA mahAbalAH
uttare divase brahman PalgunIByAM manIziRaH
vEvAhikaM praSaMsanti Bago yatra prajApatiH
evam uktvA vacaH sOmyaM pratyutTAya kftAYjaliH
uBO munivarO rAjA janako vAkyam abravIt
paro DarmaH kfto mahyaM Sizyo 'smi BavatoH sadA
imAny AsanamuKyAni AsetAM munipuMgavO
yaTA daSaraTasyeyaM taTAyoDyA purI mama
praButve nAsit saMdeho yaTArhaM kartum arhaTaH
taTA bruvati vEdehe janake raGunandanaH
rAjA daSaraTo hfzwaH pratyuvAca mahIpatim
yuvAm asaMKyeya guRO BrAtarO miTileSvarO
fzayo rAjasaMGAS ca BavadByAm aBipUjitAH
svasti prApnuhi BadraM te gamizyAmi svam Alayam
SrAdDakarmARi sarvARi viDAsya iti cAbravIt
tam ApfzwvA narapatiM rAjA daSaraTas tadA
munIndrO tO puraskftya jagAmASu mahAyaSAH
sa gatvA nilayaM rAjA SrAdDaM kftvA viDAnataH
praBAte kAlyam utTAya cakre godAnam uttamam
gavAM SatasahasrARi brAhmaReByo narADipaH
ekEkaSo dadO rAjA putrAn udDiSya DarmataH
suvarRaSfNgAH saMpannAH savatsAH kAMsyadohanAH
gavAM SatasahasrARi catvAri puruzarzaBaH
vittam anyac ca subahu dvijeByo raGunandanaH
dadO godAnam uddiSya putrARAM putravatsalaH
sa sutEH kftagodAnEr vftaS ca nfpatis tadA
lokapAlEr ivABAti vftaH sOmyaH prajApatiH
yasmiMs tu divase rAjA cakre godAnam uttamam
tasmiMs tu divase SUro yuDAjit samupeyivAn
putraH kekayarAjasya sAkzAd BaratamAtulaH
dfzwvA pfzwvA ca kuSalaM rAjAnam idam abravIt
kekayADipatI rAjA snehAt kuSalam abravIt
yezAM kuSalakAmo 'si tezAM saMpraty anAmayam
svasrIyaM mama rAjendra drazwukAmo mahIpate
tadarTam upayAto 'ham ayoDyAM raGunandana
SrutvA tv ahaym ayoDyAyAM vivAhArTaM tAv AtmajAn
miTilAm upayAtAs tu tvayA saha mahIpate
tvarayABupayAto 'haM drazwukAmaH svasuH sutam
aTa rAjA daSaraTaH priyAtiTim upasTima
dfzwvA paramasatkArEH pUjArhaM samapUjayat
tatas tAm uzito rAtriM saha putrEr mahAtmaBiH
fzIMs tadA puraskftya yajYavAwam upAgamat
yukte muhUrte vijaye sarvABaraRaBUzitEH
BrAtfBiH sahito rAmaH kftakOtukamaNgalaH
vasizWaM purataH kftvA maharzIn aparAn api
rAjA raSaraTo rAjan kftakOtukamaNgalEH
putrEr naravaraSrezWa dAtAram aBikANkzate
dAtfpratigrahItfByAM sarvArTAH praBavanti hi
svaDarmaM pratipadyasva kftvA vEvAhyam uttamam
ity uktaH paramodAro vasizWena mahAtmanA
pratyuvAca mahAtejA vAkyaM paramaDarmavit
kaH sTitaH pratihAro me kasyAjYA saMpratIkzyate
svagfhe ko vicAro 'sti yaTA rAjyam idaM tava
kftakOtukasarvasvA vedimUlam upAgatAH
mama kanyA muniSrezWa dIptA vahner ivArcizaH
sajjo 'haM tvatpratIkzo 'smi vedyAm asyAM pratizhitaH
aviGnaM kurutAM rAjA kimarTaM hi vilambyate
tadvAkyaM janakenoktaM SrutvA daSaraTas tadA
praveSayAm Asa sutAn sarvAn fzigaRAn api
abravIj janako rAjA kOsalyAnandavarDanam
iyaM sItA mama sutA sahaDarmacarI tava
pratIcCa cEnAM BadraM te pARiM gfhRIzva pARinA
lakzmaRAgacCa BadraM te UrmilAm udyatAM mayA
pratIcCa pARiM gfhRIzva mA BUt kAlasya paryayaH
tam evam uktvA janako BarataM cAByaBAzata
gfhARa pARiM mARqavyAH pARinA raGunandana
SatruGnaM cApi DarmAtmA abravIj janakeSvaraH
SrutakIrtyA mahAbAho pARiM gfhRIzva pARinA
sarve BavantaH saMyAS ca sarve sucaritavratAH
patnIBiH santu kAkutsTA mA BUt kAlasya paryayaH
janakasya vacaH SrutvA pARIn pARiBir aspfSan
catvAras te catasfRAM vasizWasya mate sTitAH
agniM pradakziRaM kftvA vediM rAjAnam eva ca
fzIMS cEva mahAtmAnaH saha BAryA raGUttamAH
yaToktena taTA cakrur vivAhaM viDipUrvakam
puzpavfzwir mahaty AsId antarikzAt suBAsvarA
divyadunduBinirGozEr gItavAditranisvanEH
nanftuS cApsaraHsaMGA ganDarvAS ca jaguH kalam
vivAhe raGumuKyAnAM tad adButam ivABavat
IdfSe vartamAne tu tUryodGuzwaninAdite
trir agniM te parikramya Uhur BAryA mahOjasaH
aTopakAryAM jagmus te sadArA raGunandanaH
rAjApy anuyayO paSyan sarzisaMGaH sabAnDavaH
aTa rAtryAM vyatItAyAM viSvAmitro mahAmuniH
ApfcCya tO ca rAjAnO jagAmottaraparvatam
viSvAmitro gate rAjA vEdehaM miTilADipam
ApfcCyATa jagAmASu rAjA daSaraTaH purIm
aTa rAjA videhAnAM dadO kanyADanaM bahu
gavAM SatasahasrARi bahUni miTileSvaraH
kambalAnAM ca muKyAnAM kzOmakowyambarARi ca
hastyaSvaraTapAdAtaM divyarUpaM svalaMkftam
dadO kanyA pitA tAsAM dAsIdAsam anuttamam
hiraRyasya suvarRasya muktAnAM vidrumasya ca
dadO paramasaMhfzwaH kanyADanam anuttamam
dattvA bahuDanaM rAjA samanujYApya pArTivam
praviveSa svanilayaM miTilAM miTileSvaraH
rAjApy ayoDyADipatiH saha putrEr mahAtmaBiH
fzIn sarvAn puraskftya jagAma sabalAnugaH
gacCantaM tu naravyAGraM sarzisaMGaM sarAGavam
GorAH sma pakziRo vAco vyAharanti tatas tataH
BOmAS cEva mfgAH sarve gacCanti sma pradakziRam
tAn dfzwvA rAjaSArdUlo vasizWaM paryapfcCata
asOmyAH pakziRo GorA mfgAS cApi pradakziRAH
kim idaM hfdayotkampi mano mama vizIdati
rAjYo daSaraTasyEtac CrutvA vAkyaM mahAn fziH
uvAca maDurAM vARIM SrUyatAm asya yat Palam
upasTitaM BayaM GoraM divyaM pakzimuKAc cyutam
mfgAH praSamayanty ete saMtApas tyajyatAm ayam
tezAM saMvadatAM tatra vAyuH prAdur baBUva ha
kampayan medinIM sarvAM pAtayaMS ca drumAMH SuBAn
tamasA saMvftaH sUryaH sarvA na prabaBur diSaH
BasmanA cAvftaM sarvaM saMmUQam iva tad balam
vasizWa fzayaS cAnye rAjA ca sasutas tadA
sasaMjYA iva tatrAsan sarvam anyad vicetanam
tasmiMs tamasi Gore tu BasmacCanneva sA camUH
dadarSa BImasaMkASaM jawAmaRqalaDAriRam
kElAsam iva durDarzaM kAlAgnim iva duHsaham
jvalantam iva tejoBir durnirIkzyaM pfTagjanEH
skanDe cAsajya paraSuM Danur vidyudgaRopamam
pragfhya SaramuKyaM ca tripuraGnaM yaTA haram
taM dfzwvA BImasaMkASaM jvalantam iva pAvakam
vasizWapramuKA viprA japahomaparAyaRAH
saMgatA munayaH sarve saMjajalpur aTo miTaH
kaccit pitfvaDAmarzI kzatraM notsAdayizyati
pUrvaM kzatravaDaM kftvA gatamanyur gatajvaraH
kzatrasyotsAdanaM BUyo na Kalv asya cikIrzitam
evam uktvArGyam AdAya BArgavaM BImadarSanam
fzayo rAma rAmeti maDurAM vAcam abruvan
pratigfhya tu tAM pUjAm fzidattAM pratApavAn
rAmaM dASaraTiM rAmo jAmadagnyo 'ByaBAzata
rAma dASaraTe vIra vIryaM te SrUyate 'Dutam
Danuzo BedanaM cEva niKilena mayA Srutam
tad adButam acintyaM ca BedanaM Danuzas tvayA
tac CrutvAham anuprApto Danur gfhyAparaM SuBam
tad idaM GorasaMkASaM jAmadagnyaM mahad DanuH
pUrayasva SareREva svabalaM darSayasva ca
tad ahaM te balaM dfzwvA Danuzo 'sya prapUraRe
dvandvayudDaM pradAsyAmi vIryaSlAGyam idaM tava
tasya tadvacanaM SrutvA rAjA daSarataHs tadA
vizaRRavadano dInaH prAYjalir vAkyam abravIt
kzatrarozAt praSAntas tvaM brAhmaRasya mahAyaSAH
bAlAnAM mama putrARAm aBayaM dAtum arhasi
BArgavARAM kule jAtaH svADyAyavrataSAlinAm
sahasrAkze pratijYAya SastraM nikziptavAn asi
sa tvaM Darmaparo BUtvA kASyapAya vasuMDarAm
dattvA vanam upAgamya mahendrakftaketanaH
mama sarvavinASAya saMprAptas tvaM mahAmune
na cEkasmin hate rAme sarve jIvAmahe vayam
bruvaty evaM daSaraTe jAmadagnyaH pratApavAn
anAdftyEva tad vAkyaM rAmam evAByaBAzata
ime dve DanuzI SrezWe divye lokABiviSrute
dfQe balavatI muKye sukfte viSvakarmaRA
atisfzwaM surEr ekaM tryambakAya yuyutsave
tripuraGnaM naraSrezWa BagnaM kAkutsha yat tvayA
idaM dvitIyaM durDarzaM vizRor dattaM surottamEH
samAnasAraM kAkutsTa rOdreRa DanuzA tv idam
tadA tu devatAH sarvAH pfcCanti sma pitAmaham
SitikaRWasya vizRoS ca balAbalanirIkzayA
aBiprAyaM tu vijYAya devatAnAM pitAmahaH
viroDaM janayAm Asa tayoH satyavatAM varaH
viroDe ca mahad yudDam aBavad romaharzaRam
SitikaRWasya vizRoS ca parasparajayEziRoH
tadA taj jfmBitaM SEvaM Danur BImaparAkramam
huMkAreRa mahAdevaH stamBito 'Ta trilocanaH
devEs tadA samAgamya sarzisaMGEH sacAraREH
yAcitO praSamaM tatra jagmatus tO surottamO
jfmBitaM tad Danur dfzwvA SEvaM vizRuparAkramEH
aDikaM menire vizRuM devAH sarzigaRAs tadA
DanU rudras tu saMkrudDo videhezu mahAyaSAH
devarAtasya rAjarzer dadO haste sasAyakam
idaM ca vizRavaM rAma DanuH parapuraMjayam
fcIke BArgave prAdAd vizRuH sa nyAsam uttamam
fcIkas tu mahAtejAH putrasyApratikarmaRaH
pitur mama dadO divyaM jamadagner mahAtmanaH
nyastaSastre pitari me tapobalasamanvite
arjuno vidaDe mftyuM prAkftAM budDim AsTitaH
vaDam apratirUpaM tu pituH SrutvA sudAruRam
kzatram utsAdayaM rozAj jAtaM jAtam anekaSaH
pfTivIM cAKilAM prApya kASyapAya mahAtmane
yajYasyAnte tadA rAma dakziRAM puRyakarmaRe
dattvA mahendranilayas tapobalasamanvitaH
SrutavAn Danuzo BedaM tato 'haM drutam AgataH
tad idaM vEzRavaM rAma pitfpEtAmahaM mahat
kzatraDarmaM puraskftya gfhRIzva Danuruttamam
yojayasva DanuH SrezWe SaraM parapuraMjayam
yadi Saknozi kAkutsTa dvandvaM dAsyAmi te tataH
SrutvA taj jAmadagnyasya vAkyaM dASaraTis tadA
gOravAd yantritakaTaH pitU rAmam aTAbravIt
SrutavAn asmi yat karma kftavAn asi BArgava
anurunDyAmahe brahman pitur AnfRyam AsTitaH
vIryahInam ivASaktaM kzatraDarmeRa BArgava
avajAnAmi me tejaH paSya me 'dya parAkramam
ity uktvA rAGavaH krudDo BArgavasya varAyuDam
SaraM ca pratisaMgfhya hastAl laGuparAkramaH
Aropya sa DanU rAmaH SaraM sajyaM cakAra ha
jAmadagnyaM tato rAmaM rAmaH krudDo 'bravId vacaH
brAhmaRo 'sIti pUjyo me viSvAmitrakftena ca
tasmAc Cakto na te rAma moktuM prARaharaM Saram
imAM vA tvadgatiM rAma tapobalasamArjitAn
lokAn apratimAn vApi hanizyAmi yad icCasi
na hy ayaM vEzRavo divyaH SaraH parapuraMjayaH
moGaH patati vIryeRa baladarpavinASanaH
varAyuDaDaraM rAma drazwuM sarzigaRAH surAH
pitAmahaM puraskftya sametAs tatra saMGaSaH
ganDarvApsarasaS cEva sidDacAraRakiMnarAH
yakzarAkzasanAgAS ca tad drazwuM mahad adButam
jaqIkfte tadA loke rAme varaDanurDare
nirvIryo jAmadagnyo 'sO ramo rAmam udEkzata
tejoBir hatavIryatvAj jAmadagnyo jaqIkftaH
rAmaM kamala patrAkzaM mandaM mandam uvAca ha
kASyapAya mayA dattA yadA pUrvaM vasuMDarA
vizaye me na vastavyam iti mAM kASyapo 'bravIt
so 'haM guruvacaH kurvan pfTivyAM na vase niSAm
iti pratijYA kAkutsTa kftA vE kASyapasya ha
tad imAM tvaM gatiM vIra hantuM nArhasi rAGava
manojavaM gamizyAmi mahendraM parvatottamam
lokAs tv apratimA rAma nirjitAs tapasA mayA
jahi tAY SaramuKyena mA BUt kAlasya paryayaH
akzayyaM maDuhantAraM jAnAmi tvAM sureSvaram
Danuzo 'sya parAmarSAt svasti te 'stu paraMtapa
ete suragaRAH sarve nirIkzante samAgatAH
tvAm apratimakarmARam apratidvandvam Ahave
na ceyaM mama kAkutsTa vrIqA Bavitum arhati
tvayA trElokyanATena yad ahaM vimuKIkftaH
Saram apratimaM rAma moktum arhasi suvrata
Saramokze gamizyAmi mahendraM parvatottamam
taTA bruvati rAme tu jAmadagnye pratApavAn
rAmo dASaraTiH SrImAMS cikzepa Saram uttamam
tato vitimirAH sarvA diSA copadiSas taTA
surAH sarzigaRA rAmaM praSaSaMsur udAyuDam
rAmaM dASaraTiM rAmo jAmadagnyaH praSasya ca
tataH pradakziRIkftya jagAmAtmagatiM praBuH
gate rAme praSAntAtmA rAmo dASaraTir DanuH
varuRAyAprameyAya dadO haste sasAyakam
aBivAdya tato rAmo vasizWa pramuKAn fzIn
pitaraM vihvalaM dfzwvA provAca raGunandanaH
jAmadagnyo gato rAmaH prayAtu caturaNgiRI
ayoDyABimuKI senA tvayA nATena pAlitA
rAmasya vacanaM SrutvA rAjA daSaraTaH sutam
bAhuByAM saMparizvajya mUrDni cAGrAya rAGavam
gato rAma iti SrutvA hfzwaH pramudito nfpaH
codayAm Asa tAM senAM jagAmASu tataH purIm
patAkADvajinIM ramyAM tUryodGuzwaninAditAm
siktarAjapaTAM ramyAM prakIrRakusumotkarAm
rAjapraveSasumuKEH pOrEr maNgalavAdiBiH
saMpUrRAM prAviSad rAjA janOGEH samalaMkftAm
kOsalyA ca sumitrA ca kEkeyI ca sumaDyamA
vaDUpratigrahe yuktA yAS cAnyA rAjayozitaH
tataH sItAM mahABAgAm UrmilAM ca yaSasvinIm
kuSaDvajasute coBe jagfhur nfpapatnayaH
maNgalAlApanES cEva SoBitAH kzOmavAsasaH
devatAyatanAny ASu sarvAs tAH pratyapUjayan
aBivAdyABivAdyAMS ca sarvA rAjasutAs tadA
remire muditAH sarvA BartfBiH sahitA rahaH
kftadArAH kftAstrAS ca saDanAH sasuhfjjanAH
SuSrUzamARAH pitaraM vartayanti nararzaBAH
tezAm atiyaSA loke rAmaH satyaparAkramaH
svayamBUr iva BUtAnAM baBUva guRavattaraH
rAmas tu sItayA sArDaM vijahAra bahUn ftUn
manasvI tadgatas tasyA nityaM hfdi samarpitaH
priyA tu sItA rAmasya dArAH pitfkftA iti
guRAd rUpaguRAc cApi prItir BUyo vyavarData
tasyAS ca BartA dviguRaM hfdaye parivartate
antarjAtam api vyaktam AKyAti hfdayaM hfdA
tasya BUyo viSezeRa mETilI janakAtmajA
devatABiH samA rUpe sItA SrIr iva rUpiRI
tayA sa rAjarzisuto 'BirAmayA; sameyivAn uttamarAjakanyayA
atIva rAmaH SuSuBe 'tikAmayA; viBuH SriyA vizRur ivAmareSvaraH

kasya cit tv aTa kAlasya rAjA daSaraTaH sutam
BarataM kekayIputram abravId raGunandanaH
ayaM kekayarAjasya putro vasati putraka
tvAM netum Agato vIra yuDAjin mAtulas tava
SrutvA daSaraTasyEtad BarataH kekayIsutaH
gamanAyABicakrAma SatruGnasahitas tadA
ApfcCya pitaraM SUro rAmaM cAklizwakAriRam
mAtFMS cApi naraSrezWaH SatruGnasahito yayO
yuDAjit prApya BarataM saSatruGnaM praharzitaH
svapuraM prAviSad vIraH pitA tasya tutoza ha
sa tatra nyavasad BrAtrA saha satkArasatkftaH
mAtulenASvapatinA putrasnehena lAlitaH
tatrApi nivasantO tO tarpyamARO ca kAmataH
BrAtarO smaratAM vIrO vfdDaM daSaraTaM nfpam
rAjApi tO mahAtejAH sasmAra prozitO sutO
uBO BarataSatruGnO mahendravaruRopamO
sarva eva tu tasyezwAS catvAraH puruzarzaBAH
svaSarIrAd vinirvfttAS catvAra iva bAhavaH
tezAm api mahAtejA rAmo ratikaraH pituH
svayamBUr iva BUtAnAM baBUva guRavattaraH
gate ca Barate rAmo lakzmaRaS ca mahAbalaH
pitaraM devasaMkASaM pUjayAm Asatus tadA
pitur AjYAM puraskftya pOrakAryARi sarvaSaH
cakAra rAmo DarmAtmA priyARi ca hitAni ca
mAtfByo mAtfkAryARi kftvA paramayantritaH
gurURAM gurukAryARi kAle kAle 'nvavEkzata
evaM daSaraTaH prIto brAhmaRA nEgamAs taTA
rAmasya SIlavfttena sarve vizayavAsinaH
sa hi nityaM praSAntAtmA mfdupUrvaM ca BAzate
ucyamAno 'pi paruzaM nottaraM pratipadyate
kaTaM cid upakAreRa kftenEkena tuzyati
na smaraty apakArARAM Satam apy AtmavattayA
SIlavfdDEr jYAnavfdDEr vayovfdDES ca sajjanEH
kaTayann Asta vE nityam astrayogyAntarezv api
kalyARABijanaH sADur adInaH satyavAg fjuH
vfdDEr aBivinItaS ca dvijEr DarmArTadarSiBiH
DarmArTakAmatattvajYaH smftimAn pratiBAvanAn
lOkike samayAcare kftakalpo viSAradaH
SAstrajYaS ca kftajYaS ca puruzAntarakovidaH
yaH pragrahAnugrahayor yaTAnyAyaM vicakzaRaH
AyakarmaRy upAyajYaH saMdfzwavyayakarmavit
SrEzWyaM SAstrasamUhezu prApto vyAmiSrakezv api
arTaDarmO ca saMgfhya suKatantro na cAlasaH
vEhArikARAM SilpAnAM vijYAtArTaviBAgavit
Arohe vinaye cEva yukto vAraRavAjinAm
DanurvedavidAM SrezWo loke 'tiraTasaMmataH
aBiyAtA prahartA ca senAnayaviSAradaH
apraDfzyaS ca saMgrAme krudDEr api surAsurEH
anasUyo jitakroDo na dfpto na ca matsarI
na cAvamantA BUtAnAM na ca kAlavaSAnugaH
evaM SrEzWEr guREr yuktaH prajAnAM pArTivAtmajaH
saMmatas trizu lokezu vasuDAyAH kzamAguREH
budDyA bfhaspates tulyo vIryeRApi SacIpateH
taTA sarvaprajAkAntEH prItisaMjananEH pituH
guREr viruruce rAmo dIptaH sUrya ivAMSuBiH
tam evaMvfttasaMpannam apraDfzya parAkramam
lokapAlopamaM nATam akAmayata medinI
etEs tu bahuBir yuktaM guREr anupamEH sutam
dfzwvA daSaraTo rAjA cakre cintAM paraMtapaH
ezA hy asya parA prItir hfdi saMparivartate
kadA nAma sutaM drakzyAmy aBiziktam ahaM priyam
vfdDikAmo hi lokasya sarvaBUtAnukampanaH
mattaH priyataro loke parjanya iva vfzwimAn
yamaSakrasamo vIrye bfhaspatisamo matO
mahIDarasamo DftyAM mattaS ca guRavattaraH
mahIm aham imAM kftsnAm aDitizWantam Atmajam
anena vayasA dfzwvA yaTA svargam avApnuyAm
taM samIkzya mahArAjo yuktaM samuditEr guREH
niScitya sacivEH sArDaM yuvarAjam amanyata
nAnAnagaravAstavyAn pfTagjAnapadAn api
samAninAya medinyAH praDAnAn pfTivIpatiH
aTa rAjavitIrRezu viviDezv Asanezu ca
rAjAnam evABimuKA nizedur niyatA nfpAH
sa labDamAnEr vinayAnvitEr nfpEH; purAlayEr jAnapadES ca mAnavEH
upopavizwEr nfpatir vfto baBO; sahasracakzur BagavAn ivAmarEH
tataH parizadaM sarvAm Amantrya vasuDADipaH
hitam udDarzaRaM cedam uvAcApratimaM vacaH
dunduBisvanakalpena gamBIreRAnunAdinA
svareRa mahatA rAjA jIgmUta iva nAdayan
so 'ham ikzvAkuBiH pUrvEr narendrEH paripAlitam
SreyasA yoktukAmo 'smi suKArham aKilaM jagat
mayApy AcaritaM pUrvEH panTAnam anugacCatA
prajA nityam atandreRa yaTASakty aBirakzatA
idaM SarIraM kftsnasya lokasya caratA hitam
pARqur asyAtapatrasyac CAyAyAM jaritaM mayA
prApya varzasahasrARi bahUny AyUMzi jIvitaH
jIrRasyAsya SarIrasya viSrAntim aBirocaye
rAjapraBAvajuzwAM hi durvahAm ajitendriyEH
pariSrAnto 'smi lokasya gurvIM DarmaDuraM vahan
so 'haM viSramam icCAmi putraM kftvA prajAhite
saMnikfzwAn imAn sarvAn anumAnya dvijarzaBAn
anujAto hi me sarvEr guREr jyezWo mamAtmajaH
puraMdarasamo vIrye rAmaH parapuraMjayaH
taM candram iva puzyeRa yuktaM DarmaBftAM varam
yOvarAjyena yoktAsmi prItaH puruzapuMgavam
anurUpaH sa vo nATo lakzmIvAMl lakzmaRAgrajaH
trElokyam api nATena yena syAn nATavattaram
anena SreyasA sadyaH saMyojyAham imAM mahIm
gatakleSo BavizyAmi sute tasmin niveSya vE
iti bruvantaM muditAH pratyanandan nfpA nfpam
vfzwimantaM mahAmeGaM nardantam iva barhiRaH
tasya DarmArTaviduzo BAvam AjYAya sarvaSaH
UcuS ca manasA jYAtvA vfdDaM daSaraTaM nfpam
anekavarzasAhasro vfdDas tvam asi pArTiva
sa rAmaM yuvarAjAnam aBiziYcasva pArTivam
iti tadvacanaM SrutvA rAjA tezAM manaHpriyam
ajAnann iva jijYAsur idaM vacanam abravIt
kaTaM nu mayi DarmeRa pfTivIm anuSAsati
Bavanto drazwum icCanti yuvarAjaM mamAtmajam
te tam Ucur mahAtmAnaM pOrajAnapadEH saha
bahavo nfpa kalyARA guRAH putrasya santi te
divyEr guREH Sakrasamo rAmaH satyaparAkramaH
ikzvAkuByo hi sarveByo 'py atirakto viSAmpate
rAmaH satpuruzo loke satyaDarmaparAyaRaH
DarmajYaH satyasaMDaS ca SIlavAn anasUyakaH
kzAntaH sAntvayitA SlakzRaH kftajYo vijitendriyaH
mfduS ca sTiracittaS ca sadA Bavyo 'nasUyakaH
priyavAdI ca BUtAnAM satyavAdI ca rAGavaH
bahuSrutAnAM vfdDAnAM brAhmaRAnAm upAsitA
tenAsyehAtulA kIrtir yaSas tejaS ca varDate
devAsuramanuzyARAM sarvAstrezu viSAradaH
yadA vrajati saMgrAmaM grAmArTe nagarasya vA
gatvA sOmitrisahito nAvijitya nivartate
saMgrAmAt punar Agamya kuYjareRa raTena vA
pOrAn svajanavan nityaM kuSalaM paripfcCati
putrezv agnizu dArezu prezyaSizyagaRezu ca
niKilenAnupUrvyA ca pitA putrAn ivOrasAn
SuSrUzante ca vaH SizyAH kaccit karmasu daMSitAH
iti naH puruzavyAGraH sadA rAmo 'BiBAzate
vyasanezu manuzyARAM BfSaM Bavati duHKitaH
utsavezu ca sarvezu piteva parituzyati
satyavAdI mahezvAso vfdDasevI jitendriyaH
vatsaH Sreyasi jAtas te dizwyAsO tava rAGavaH
dizwyA putraguREr yukto mArIca iva kaSyapaH
balam Arogyam AyuS ca rAmasya viditAtmanaH
ASaMsate janaH sarvo rAzwre puravare taTA
aByantaraS ca bAhyaS ca pOrajAnapado janaH
striyo vfdDAs taruRyaS ca sAyaMprAtaH samAhitAH
sarvAn devAn namasyanti rAmasyArTe yaSasvinaH
tezAm AyAcitaM deva tvatprasAdAt samfDyatAm
rAmam indIvaraSyAmaM sarvaSatrunibarhaRam
paSyAmo yOvarAjyasTaM tava rAjottamAtmajam
taM devadevopamam AtmajaM te; sarvasya lokasya hite nivizwam
hitAya naH kzipram udArajuzwaM; mudABizektuM varada tvam arhasi
tezAm ajYalipadmAni pragfhItAni sarvaSaH
pratigfhyAbravId rAjA teByaH priyahitaM vacaH
aho 'smi paramaprItaH praBAvaS cAtulo mama
yan me jyezWaM priyaM putraM yOvarAjyasTam icCaTa
iti pratyarcya tAn rAjA brAhmaRAn idam abravIt
vasizWaM vAmadevaM ca tezAm evopaSfRvatAm
cEtraH SrImAn ayaM mAsaH puRyaH puzpitakAnanaH
yOvarAjyAya rAmasya sarvam evopakalpyatAm
kftam ity eva cAbrUtAm aBigamya jagatpatim
yaToktavacanaM prItO harzayuktO dvijarzaBO
tataH sumantraM dyutimAn rAjA vacanam abravIt
rAmaH kftAtmA BavatA SIGram AnIiyatAm iti
sa taTeti pratijYAya sumantro rAjaSAsanAt
rAmaM tatrAnayAM cakre raTena raTinAM varam
aTa tatra samAsInAs tadA daSaraTaM nfpam
prAcyodIcyAH pratIcyAS ca dAkziRAtyAS ca BUmipAH
mlecCAS cAryAS ca ye cAnye vanaSElAntavAsinaH
upAsAM cakrire sarve taM devA iva vAsavam
tezAM maDye sa rAjarzir marutAm iva vAsavaH
prAsAdasTo raTagataM dadarSAyAntam Atmajam
ganDarvarAjapratimaM loke viKyAtapOruzam
dIrGabAhuM mahAsattvaM mattamAtaNgagAminam
candrakAntAnanaM rAmam atIva priyadarSanam
rUpOdAryaguREH puMsAM dfzwicittApahAriRam
GarmABitaptAH parjanyaM hlAdayantam iva prajAH
na tatarpa samAyAntaM paSyamAno narADipaH
avatArya sumantras taM rAGavaM syandanottamAt
pituH samIpaM gacCantaM prAYjaliH pfzWato 'nvagAt
sa taM kElAsaSfNgABaM prAsAdaM narapuMgavaH
Aruroha nfpaM drazwuM saha sUtena rAGavaH
sa prAYjalir aBipretya praRataH pitur antike
nAma svaM SrAvayan rAmo vavande caraRO pituH
taM dfzwvA praRataM pArSve kftAYjalipuwaM nfpaH
gfhyAYjalO samAkfzya sasvaje priyam Atmajam
tasmE cAByudyataM SrImAn maRikAYcanaBUzitam
dideSa rAjA ruciraM rAmAya paramAsanam
tad AsanavaraM prApya vyadIpayata rAGavaH
svayeva praBayA merum udaye vimalo raviH
tena viBrAjitA tatra sA saBABivyarocata
vimalagrahanakzatrA SAradI dyOr ivendunA
taM paSyamAno nfpatis tutoza priyam Atmajam
alaMkftam ivAtmAnam AdarSatalasaMsTitam
sa taM sasmitam ABAzya putraM putravatAM varaH
uvAcedaM vaco rAjA devendram iva kaSyapaH
jyezWAyAm asi me patnyAM sadfSyAM sadfSaH sutaH
utpannas tvaM guRaSrezWo mama rAmAtmajaH priyaH
tvayA yataH prajAS cemAH svaguREr anuraYjitAH
tasmAt tvaM puzyayogena yOvarAjyam avApnuhi
kAmatas tvaM prakftyEva vinIto guRavAn asi
guRavaty api tu snehAt putra vakzyAmi te hitam
BUyo vinayam AsTAya Bava nityaM jitendriyaH
kAmakroDasamutTAni tyajeTA vyasanAni ca
parokzayA vartamAno vfttyA pratyakzayA taTA
amAtyapraBftIH sarvAH prakftIS cAnuraYjaya
tuzwAnuraktaprakftir yaH pAlayati medinIm
tasya nandanti mitrARi labDvAmftam ivAmarAH
tasmAt putra tvam AtmAnaM niyamyEva samAcara
tac CrutvA suhfdas tasya rAmasya priyakAriRaH
tvaritAH SIGram aByetya kOsalyAyE nyavedayan
sA hiraRyaM ca gAS cEva ratnAni viviDAni ca
vyAdideSa priyAKyeByaH kOsalyA pramadottamA
aTABivAdya rAjAnaM raTam Aruhya rAGavaH
yayO svaM dyutimad veSma janOGEH pratipUjitaH
te cApi pOrA nfpater vacas tac; CrutvA tadA lABam ivezwam Apya
narendram Amantya gfhARi gatvA; devAn samAnarcur atIva hfzwAH
gatezv aTa nfpo BUyaH pOrezu saha mantriBiH
mantrayitvA tataS cakre niScayajYaH sa niScayam
Sva eva puzyo BavitA Svo 'Bizecyeta me sutaH
rAmo rAjIvatAmrAkzo yOvarAjya iti praBuH
aTAntargfham AviSya rAjA daSaraTas tadA
sUtam AjYApayAm Asa rAmaM punar ihAnaya
pratigfhya sa tadvAkyaM sUtaH punar upAyayO
rAmasya BavanaM SIGraM rAmam AnayituM punaH
dvAHsTEr AveditaM tasya rAmAyAgamanaM punaH
SrutvEva cApi rAmas taM prAptaM SaNkAnvito 'Bavat
praveSya cEnaM tvaritaM rAmo vacanam abravIt
yad AgamanakftyaM te BUyas tad brUhy aSezataH
tam uvAca tataH sUto rAjA tvAM drazwum icCati
SrutvA pramARam atra tvaM gamanAyetarAya vA
iti sUtavacaH SrutvA rAmo 'Ta tvarayAnvitaH
prayayO rAjaBavanaM punar drazwuM nareSvaram
taM SrutvA samanuprAptaM rAmaM daSaraTo nfpaH
praveSayAm Asa gfhaM vivikzuH priyam uttamam
praviSann eva ca SrImAn rAGavo BavanaM pituH
dadarSa pitaraM dUrAt praRipatya kftAYjaliH
praRamantaM samutTApya taM parizvajya BUmipaH
pradiSya cAsmE ruciram AsanaM punar abravIt
rAma vfdDo 'smi dIrGAyur BuktA BogA mayepsitAH
annavadBiH kratuSatEs taTezwaM BUridakziREH
jAtam izwam apatyaM me tvam adyAnupamaM Buvi
dattam izwam aDItaM ca mayA puruzasattama
anuBUtAni cezwAni mayA vIra suKAni ca
devarzi pitfviprARAm anfRo 'smi taTAtmanaH
na kiM cin mama kartavyaM tavAnyatrABizecanAt
ato yat tvAm ahaM brUyAM tan me tvaM kartum arhasi
adya prakftayaH sarvAs tvAm icCanti narADipam
atas tvAM yuvarAjAnam aBizekzyAmi putraka
api cAdyASuBAn rAma svapnAn paSyAmi dAruRAn
sanirGAtA maholkAS ca patantIha mahAsvanAH
avazwabDaM ca me rAma nakzatraM dAruREr grahEH
Avedayanti dEvajYAH sUryANgArakarAhuBiH
prAyeRa hi nimittAnAm IdfSAnAM samudBave
rAjA vA mftyum Apnoti GorAM vApadam fcCati
tad yAvad eva me ceto na vimuhyati rAGava
tAvad evABiziYcasva calA hi prARinAM matiH
adya candro 'ByupagataH puzyAt pUrvaM punar vasum
SvaH puzya yogaM niyataM vakzyante dEvacintakAH
tatra puzye 'BiziYcasva manas tvarayatIva mAm
Svas tvAham aBizekzyAmi yOvarAjye paraMtapa
tasmAt tvayAdya vratinA niSeyaM niyatAtmanA
saha vaDvopavastavyA darBaprastaraSAyinA
suhfdaS cApramattAs tvAM rakzantv adya samantataH
Bavanti bahuviGnAni kAryARy evaMviDAni hi
viprozitaS ca Barato yAvad eva purAd itaH
tAvad evABizekas te prAptakAlo mato mama
kAmaM Kalu satAM vftte BrAtA te BarataH sTitaH
jyezWAnuvartI DarmAtmA sAnukroSo jitendriyaH
kiM tu cittaM manuzyARAm anityam iti me matiH
satAM ca DarmanityAnAM kftaSoBi ca rAGava
ity uktaH so 'ByanujYAtaH SvoBAviny aBizecane
vrajeti rAmaH pitaram aBivAdyAByayAd gfham
praviSya cAtmano veSma rAjYoddizwe 'Bizecane
tasmin kzaRe vinirgatya mAtur antaHpuraM yayO
tatra tAM pravaRAm eva mAtaraM kzOmavAsinIm
vAgyatAM devatAgAre dadarSa yAcatIM Sriyam
prAg eva cAgatA tatra sumitrA lakzmaRas taTA
sItA cAnAyitA SrutvA priyaM rAmABizecanam
tasmin kAle hi kOsalyA tasTAv AmIlitekzaRA
sumitrayAnvAsyamAnA sItayA lakzmaRena ca
SrutvA puzyeRa putrasya yOvarAjyABizecanam
prARAyAmena puruzaM DyAyamAnA janArdanam
taTA saniyamAm eva so 'BigamyABivAdya ca
uvAca vacanaM rAmo harzayaMs tAm idaM tadA
amba pitrA niyukto 'smi prajApAlanakarmaRi
BavitA Svo 'Bizeko me yaTA me SAsanaM pituH
sItayApy upavastavyA rajanIyaM mayA saha
evam ftvigupADyAyEH saha mAm uktavAn pitA
yAni yAny atra yogyAni SvoBAviny aBizecane
tAni me maNgalAny adya vEdehyAS cEva kAraya
etac CrutvA tu kOsalyA cirakAlABikANkzitam
harzabAzpakalaM vAkyam idaM rAmam aBAzata
vatsa rAma ciraM jIva hatAs te paripanTinaH
jYAtIn me tvaM SriyA yuktaH sumitrAyAS ca nandaya
kalyARe bata nakzatre mayi jAto 'si putraka
yena tvayA daSaraTo guREr ArADitaH pitA
amoGaM bata me kzAntaM puruze puzkarekzaRe
yeyam ikzvAkurAjyaSrIH putra tvAM saMSrayizyati
ity evam ukto mAtredaM rAmo BAratam abravIt
prAYjaliM prahvam AsInam aBivIkzya smayann iva
lakzmaRemAM mayA sArDaM praSADi tvaM vasuMDarAm
dvitIyaM me 'ntarAtmAnaM tvAm iyaM SrIr upasTitA
sOmitre BuNkzva BogAMs tvam izwAn rAjyaPalAni ca
jIvitaM ca hi rAjyaM ca tvadarTam aBikAmaye
ity uktvA lakzmaRaM rAmo mAtarAv aBivAdya ca
aByanujYApya sItAM ca jagAma svaM niveSanam
saMdiSya rAmaM nfpatiH SvoBAviny aBizecane
purohitaM samAhUya vasizWam idam abravIt
gacCopavAsaM kAkutsTaM kArayAdya tapoDana
SrIyaSorAjyalABAya vaDvA saha yatavratam
taTeti ca sa rAjAnam uktvA vedavidAM varaH
svayaM vasizWo BagavAn yayO rAmaniveSanam
sa rAmaBavanaM prApya pARqurABraGanapraBam
tisraH kakzyA raTenEva viveSa munisattamaH
tam Agatam fziM rAmas tvarann iva sasaMBramaH
mAnayizyan sa mAnArhaM niScakrAma niveSanAt
aByetya tvaramARaS ca raTAByASaM manIziRaH
tato 'vatArayAm Asa parigfhya raTAt svayam
sa cEnaM praSritaM dfzwvA saMBAzyABiprasAdya ca
priyArhaM harzayan rAmam ity uvAca purohitaH
prasannas te pitA rAma yOvarAjyam avApsyasi
upavAsaM BavAn adya karotu saha sItayA
prAtas tvAm aBizektA hi yOvarAjye narADipaH
pitA daSaraTaH prItyA yayAtiM nahuzo yaTA
ity uktvA sa tadA rAmam upavAsaM yatavratam
mantravat kArayAm Asa vEdehyA sahitaM muniH
tato yaTAvad rAmeRa sa rAjYo gurur arcitaH
aByanujYApya kAkutsTaM yayO rAmaniveSanAt
suhfdBis tatra rAmo 'pi tAn anujYApya sarvaSaH
saBAjito viveSATa tAn anujYApya sarvaSaH
hfzwanArI narayutaM rAmaveSma tadA baBO
yaTA mattadvijagaRaM praPullanalinaM saraH
sa rAjaBavanapraKyAt tasmAd rAmaniveSanAt
nirgatya dadfSe mArgaM vasizWo janasaMvftam
vfndavfndEr ayoDyAyAM rAjamArgAH samantataH
baBUvur aBisaMbADAH kutUhalajanEr vftAH
janavfndormisaMGarzaharzasvanavatas tadA
baBUva rAjamArgasya sAgarasyeva nisvanaH
siktasaMmfzwaraTyA hi tad ahar vanamAlinI
AsId ayoDyA nagarI samucCritagfhaDvajA
tadA hy ayoDyA nilayaH sastrIbAlAbalo janaH
rAmABizekam AkANkzann AkANkzann udayaM raveH
prajAlaMkAraBUtaM ca janasyAnandavarDanam
utsuko 'BUj jano drazwuM tam ayoDyA mahotsavam
evaM taM janasaMbADaM rAjamArgaM purohitaH
vyUhann iva janOGaM taM SanE rAja kulaM yayO
sitABraSiKarapraKyaM prAsadam aDiruhya saH
samiyAya narendreRa SakreReva bfhaspatiH
tam Agatam aBiprekzya hitvA rAjAsanaM nfpaH
papracCa sa ca tasmE tat kftam ity aByavedayat
guruRA tv aByanujYAto manujOGaM visfjya tam
viveSAntaHpuraM rAjA siMho giriguhAm iva
tad agryavezapramadAjanAkulaM; mahendraveSmapratimaM niveSanam
vyadIpayaMS cAru viveSa pArTivaH; SaSIva tArAgaRasaMkulaM naBaH
gate purohite rAmaH snAto niyatamAnasaH
saha patnyA viSAlAkzyA nArAyaRam upAgamat
pragfhya SirasA pAtrIM havizo viDivat tadA
mahate dEvatAyAjyaM juhAva jvalite 'nale
SezaM ca havizas tasya prASyASAsyAtmanaH priyam
DyAyan nArAyaRaM devaM svAstIrRe kuSasaMstare
vAgyataH saha vEdehyA BUtvA niyatamAnasaH
SrImaty Ayatane vizRoH SiSye naravarAtmajaH
ekayAmAvaSizwAyAM rAtryAM prativibuDya saH
alaMkAraviDiM kftsnaM kArayAm Asa veSmanaH
tatra SfRvan suKA vAcaH sUtamAgaDabandinAm
pUrvAM saMDyAm upAsIno jajApa yatamAnasaH
tuzwAva praRataS cEva SirasA maDusUdanam
vimalakzOmasaMvIto vAcayAm Asa ca dvijAn
tezAM puRyAhaGozo 'Ta gamBIramaDuras tadA
ayoDyAM pUrayAm Asa tUryaGozAnunAditaH
kftopavAsaM tu tadA vEdehyA saha rAGavam
ayoDyA nilayaH SrutvA sarvaH pramudito janaH
tataH pOrajanaH sarvaH SrutvA rAmABizecanam
praBAtAM rajanIM dfzwvA cakre SoBAM parAM punaH
sitABraSiKarABezu devatAyatanezu ca
catuzpaTezu raTyAsu cEtyezv awwAlakezu ca
nAnApaRyasamfdDezu vaRijAm ApaRezu ca
kuwumbinAM samfdDezu SrImatsu Bavanezu ca
saBAsu cEva sarvAsu vfkzezv Alakzitezu ca
DvajAH samucCritAS citrAH patAkAS cABavaMs tadA
nawanartakasaMGAnAM gAyakAnAM ca gAyatAm
manaHkarRasuKA vAcaH SuSruvuS ca tatas tataH
rAmABizekayuktAS ca kaTAS cakrur miTo janAH
rAmABizeke saMprApte catvarezu gfhezu ca
bAlA api krIqamAnA gfhadvArezu saMGaSaH
rAmABizekasaMyuktAS cakrur eva miTaH kaTAH
kftapuzpopahAraS ca DUpaganDADivAsitaH
rAjamArgaH kftaH SrImAn pOrE rAmABizecane
prakASIkaraRArTaM ca niSAgamanaSaNkayA
dIpavfkzAMs taTA cakrur anu raTyAsu sarvaSaH
alaMkAraM purasyEvaM kftvA tat puravAsinaH
AkANkzamARA rAmasya yOvarAjyABizecanam
sametya saMGaSaH sarve catvarezu saBAsu ca
kaTayanto miTas tatra praSaSaMsur janADipam
aho mahAtmA rAjAyam ikzvAkukulanandanaH
jYAtvA yo vfdDam AtmAnaM rAmaM rAjye 'hbizekzyati
sarve hy anugfhItAH sma yan no rAmo mahIpatiH
cirAya BavitA goptA dfzwalokaparAvaraH
anudDatamanA vidvAn DarmAtmA BrAtfvatsalaH
yaTA ca BrAtfzu snigDas taTAsmAsv api rAGavaH
ciraM jIvatu DarmAtmA rAjA daSaraTo 'naGaH
yatprasAdenABiziktaM rAmaM drakzyAmahe vayam
evaMviDaM kaTayatAM pOrARAM SuSruvus tadA
digByo 'pi SrutavfttAntAH prAptA jAnapadA janAH
te tu digByaH purIM prAptA drazwuM rAmABizecanam
rAmasya pUrayAm AsuH purIM jAnapadA janAH
janOGEs tEr visarpadBiH SuSruve tatra nisvanaH
parvasUdIrRavegasya sAgarasyeva nisvanaH
tatas tad indrakzayasaMniBaM puraM; didfkzuBir jAnapadEr upAgatEH
samantataH sasvanam AkulaM baBO; samudrayAdoBir ivArRavodakam
jYAtidAsI yato jAtA kEkeyyAs tu sahozitA
prAsAdaM candrasaMkASam Aruroha yadfcCayA
siktarAjapaTAM kftsnAM prakIrRakamalotpalAm
ayoDyAM manTarA tasmAt prAsAdAd anvavEkzata
patAkABir varArhABir DvajES ca samalaMkftAm
siktAM candanatoyES ca SiraHsnAtajanEr vftAm
avidUre sTitAM dfzwvA DAtrIM papracCa manTarA
uttamenABisaMyuktA harzeRArTaparA satI
rAmamAtA DanaM kiM nu janeByaH saMprayacCati
atimAtraM praharzo 'yaM kiM janasya ca SaMsa me
kArayizyati kiM vApi saMprahfzwo mahIpatiH
vidIryamARA harzeRa DAtrI paramayA mudA
Acacakze 'Ta kubjAyE BUyasIM rAGave Sriyam
SvaH puzyeRa jitakroDaM yOvarAjyena rAGavam
rAjA daSaraTo rAmam aBizecayitAnaGam
DAtryAs tu vacanaM SrutvA kubjA kzipram amarzitA
kElAsa SiKarAkArAt prAsAdAd avarohata
sA dahyamAnA kopena manTarA pApadarSinI
SayAnAm etya kEkeyIm idaM vacanam abravIt
uttizWa mUQe kiM Seze BayaM tvAm aBivartate
upaplutamahOGena kim AtmAnaM na buDyase
anizwe suBagAkAre sOBAgyena vikatTase
calaM hi tava sOBAgyaM nadyaH srota ivozRage
evam uktA tu kEkeyI ruzwayA paruzaM vacaH
kubjayA pApadarSinyA vizAdam agamat param
kEkeyI tv abravIt kubjAM kaccit kzemaM na manTare
vizaRRavadanAM hi tvAM lakzaye BfSaduHKitAm
manTarA tu vacaH SrutvA kEkeyyA maDurAkzaram
uvAca kroDasaMyuktA vAkyaM vAkyaviSAradA
sA vizaRRatarA BUtvA kubjA tasyA hitEziRI
vizAdayantI provAca BedayantI ca rAGavam
akzemaM sumahad devi pravfttaM tvadvinASanam
rAmaM daSaraTo rAjA yOvarAjye 'Bizekzyati
sAsmy agADe Baye magnA duHKaSokasamanvitA
dahyamAnAnaleneva tvadDitArTam ihAgatA
tava duHKena kEkeyi mama duHKaM mahad Bavet
tvadvfdDO mama vfdDiS ca Baved atra na saMSayaH
narADipakule jAtA mahizI tvaM mahIpateH
ugratvaM rAjaDarmARAM kaTaM devi na buDyase
DarmavAdI SaWo BartA SlakzRavAdI ca dAruRaH
SudDaBAve na jAnIze tenEvam atisaMDitA
upasTitaM payuYjAnas tvayi sAntvam anarTakam
arTenEvAdya te BartA kOsalyAM yojayizyati
apavAhya sa duzwAtmA BarataM tava banDuzu
kAlyaM sTApayitA rAmaM rAjye nihatakaRwake
SatruH patipravAdena mAtreva hitakAmyayA
ASIviza ivANkena bAle pariDftas tvayA
yaTA hi kuryAt sarpo vA Satrur vA pratyupekzitaH
rAjYA daSaraTenAdya saputrA tvaM taTA kftA
pApenAnftasantvena bAle nityaM suKocite
rAmaM sTApayatA rAjye sAnubanDA hatA hy asi
sA prAptakAlaM kEkeyi kzipraM kuru hitaM tava
trAyasva putram AtmAnaM mAM ca vismayadarSane
manTarAyA vacaH SrutvA SayanAt sa SuBAnanA
evam ABaraRaM tasyE kubjAyE pradadO SuBam
dattvA tv ABaraRaM tasyE kubjAyE pramadottamA
kEkeyI manTarAM hfzwA punar evAbravId idam
idaM tu manTare mahyam AKyAsi paramaM priyam
etan me priyam AKyAtuH kiM vA BUyaH karomi te
rAme vA Barate vAhaM viSezaM nopalakzaye
tasmAt tuzwAsmi yad rAjA rAmaM rAjye 'Bizekzyati
na me paraM kiM cid itas tvayA punaH; priyaM priyArhe suvacaM vaco varam
taTA hy avocas tvam ataH priyottaraM; varaM paraM te pradadAmi taM vfRu
manTarA tv aByasUyyEnAm utsfjyABaraRaM ca tat
uvAcedaM tato vAkyaM kopaduHKasamanvitA
harzaM kim idam asTAne kftavaty asi bAliSe
SokasAgaramaDyasTam AtmAnaM nAvabuDyase
suBagA Kalu kOsalyA yasyAH putro 'Bizekzyate
yOvarAjyena mahatA SvaH puzyeRa dvijottamEH
prAptAM sumahatIM prItiM pratItAM tAM hatadvizam
upasTAsyasi kOsalyAM dAsIva tvaM kftAYjaliH
hfzwAH Kalu Bavizyanti rAmasya paramAH striyaH
aprahfzwA Bavizyanti snuzAs te Baratakzaye
tAM dfzwvA paramaprItAM bruvantIM manTarAM tataH
rAmasyEva guRAn devI kEkeyI praSaSaMsa ha
DarmajYo guruBir dAntaH kftajYaH satyavAk SuciH
rAmo rAjYaH suto jyezWo yOvarAjyam ato 'rhati
BrAtFn BftyAMS ca dIrGAyuH pitfvat pAlayizyati
saMtapyase kaTaM kubje SrutvA rAmABizecanam
BarataS cApi rAmasya DruvaM varzaSatAt param
pitfpEtAmahaM rAjyam avApsyati nararzaBaH
sA tvam aByudaye prApte vartamAne ca manTare
Bavizyati ca kalyARe kimarTaM paritapyase
kOsalyAto 'tiriktaM ca sa tu SuSrUzate hi mAm
kEkeyyA vacanaM SrutvA manTarA BfSaduHKitA
dIrGam uzRaM viniHSvasya kEkeyIm idam abravIt
anarTadarSinI mOrKyAn nAtmAnam avabuDyase
SokavyasanavistIrRe majjantI duHKasAgare
BavitA rAGavo rAjA rAGavasya ca yaH sutaH
rAjavaMSAt tu BarataH kEkeyi parihAsyate
na hi rAjYaH sutAH sarve rAjye tizWanti BAmini
sTApyamAnezu sarvezu sumahAn anayo Bavet
tasmAj jyezWe hi kEkeyi rAjyatantrARi pArTivAH
sTApayanty anavadyANgi guRavatsv itarezv api
asAv atyantanirBagnas tava putro Bavizyati
anATavat suKeByaS ca rAjavaMSAc ca vatsale
sAhaM tvadarTe saMprAptA tvaM tu mAM nAvabuDyase
sapatnivfdDO yA me tvaM pradeyaM dAtum icCasi
DruvaM tu BarataM rAmaH prApya rAjyam akaRwakam
deSAntaraM nAyayitvA lokAntaram aTApi vA
bAla eva hi mAtulyaM Barato nAyitas tvayA
saMnikarzAc ca sOhArdaM jAyate sTAvarezv api
goptA hi rAmaM sOmitrir lakzmaRaM cApi rAGavaH
aSvinor iva sOBrAtraM tayor lokezu viSrutam
tasmAn na lakzmaRe rAmaH pApaM kiM cit karizyati
rAmas tu Barate pApaM kuryAd iti na saMSayaH
tasmAd rAjagfhAd eva vanaM gacCatu te sutaH
etad Di rocate mahyaM BfSaM cApi hitaM tava
evaM te jYAtipakzasya SreyaS cEva Bavizyati
yadi ced Barato DarmAt pitryaM rAjyam avApsyati
sa te suKocito bAlo rAmasya sahajo ripuH
samfDArTasya nazwArTo jIvizyati kaTaM vaSe
aBidrutam ivAraRye siMhena gajayUTapam
pracCAdyamAnaM rAmeRa BarataM trAtum arhasi
darpAn nirAkftA pUrvaM tvayA sOBAgyavattayA
rAmamAtA sapatnI te kaTaM vEraM na yAtayet
yadA hi rAmaH pfTivIm avApsyati; DruvaM pranazwo Barato Bavizyati
ato hi saMcintaya rAjyam Atmaje; parasya cAdyEva vivAsa kAraRam
evam uktA tu kEkeyI kroDena jvalitAnanA
dIrGam uzRaM viniHSvasya manTarAm idam abravIt
adya rAmam itaH kzipraM vanaM prasTApayAmy aham
yOvarAjyena BarataM kzipram evABizecaye
idaM tv idAnIM saMpaSya kenopAyena manTare
BarataH prApnuyAd rAjyaM na tu rAmaH kaTaM cana
evam uktA tayA devyA manTarA pApadarSinI
rAmArTam upahiMsantI kEkeyIm idam abravIt
hantedAnIM pravakzyAmi kEkeyi SrUyatAM ca me
yaTA te Barato rAjyaM putraH prApsyati kevalam
SrutvEvaM vacanaM tasyA manTarAyAs tu kEkayI
kiM cid utTAya SayanAt svAstIrRAd idam abravIt
kaTaya tvaM mamopAyaM kenopAyena manTare
BarataH prApnuyAd rAjyaM na tu rAmaH kaTaM cana
evam uktA tayA devyA manTarA pApadarSinI
rAmArTam upahiMsantI kubjA vacanam abravIt
tava devAsure yudDe saha rAjarziBiH patiH
agacCat tvAm upAdAya devarAjasya sAhyakft
diSam AsTAya kEkeyi dakziRAM daRqakAn prati
vEjayantam iti KyAtaM puraM yatra timiDvajaH
sa Sambara iti KyAtaH SatamAyo mahAsuraH
dadO Sakrasya saMgrAmaM devasaMGEr anirjitaH
tasmin mahati saMgrAme rAjA daSaraTas tadA
apavAhya tvayA devi saMgrAmAn nazwacetanaH
tatrApi vikzataH SastrEH patis te rakzitas tvayA
tuzwena tena dattO te dvO varO SuBadarSane
sa tvayoktaH patir devi yadecCeyaM tadA varO
gfhRIyAm iti tat tena taTety uktaM mahAtmanA
anaBijYA hy ahaM devi tvayEva kaTitaM purA
tO varO yAca BartAraM BaratasyABizecanam
pravrAjanaM ca rAmasya tvaM varzARi caturdaSa
kroDAgAraM praviSyAdya krudDevASvapateH sute
SezvAnantarhitAyAM tvaM BUmO malinavAsinI
mA smEnaM pratyudIkzeTA mA cEnam aBiBAzaTAH
dayitA tvaM sadA Bartur atra me nAsti saMSayaH
tvatkfte ca mahArAjo viSed api hutASanam
na tvAM kroDayituM Sakto na krudDAM pratyudIkzitum
tava priyArTaM rAjA hi prARAn api parityajet
na hy atikramituM Saktas tava vAkyaM mahIpatiH
mandasvaBAve buDyasva sOBAgyabalam AtmanaH
maRimuktAsuvarRAni ratnAni viviDAni ca
dadyAd daSaraTo rAjA mA sma tezu manaH kfTAH
yO tO devAsure yudDe varO daSaraTo 'dadAt
tO smAraya mahABAge so 'rTo mA tvAm atikramet
yadA tu te varaM dadyAt svayam utTApya rAGavaH
vyavasTApya mahArAjaM tvam imaM vfRuyA varam
rAmaM pravrAjayAraRye nava varzARi paYca ca
BarataH kriyatAM rAjA pfTivyAM pArTivarzaBaH
evaM pravrAjitaS cEva rAmo 'rAmo Bavizyati
BarataS ca hatAmitras tava rAjA Bavizyati
yena kAlena rAmaS ca vanAt pratyAgamizyati
tena kAlena putras te kftamUlo Bavizyati
saMgfhItamanuzyaS ca suhfdBiH sArDam AtmavAn
prAptakAlaM tu te manye rAjAnaM vItasADvasA
rAmABizekasaMkalpAn nigfhya vinivartaya
anarTam arTarUpeRa grAhitA sA tatas tayA
hfzwA pratItA kEkeyI manTarAm idam abravIt
kubje tvAM nABijAnAmi SrezWAM SrezWABiDAyinIm
pfTivyAm asi kubjAnAm uttamA budDiniScaye
tvam eva tu mamArTezu nityayuktA hitEziRI
nAhaM samavabuDyeyaM kubje rAjYaS cikIrzitam
santi duHsaMsTitAH kubjA vakrAH paramapApikAH
tvaM padmam iva vAtena saMnatA priyadarSanA
uras te 'BinivizwaM vE yAvat skanDAt samunnatam
aDastAc codaraM SAntaM sunABam iva lajjitam
jaGanaM tava nirGuzwaM raSanAdAmaSoBitam
jaNGe BfSam upanyaste pAdO cApy AyatAv uBO
tvam AyatAByAM sakTiByAM manTare kzOmavAsini
agrato mama gacCantI rAjahaMsIva rAjase
tavedaM sTagu yad dIrGaM raTaGoRam ivAyatam
matayaH kzatravidyAS ca mAyAS cAtra vasanti te
atra te pratimokzyAmi mAlAM kubje hiraRmayIm
aBizikte ca Barate rAGave ca vanaM gate
jAtyena ca suvarRena sunizwaptena sundari
labDArTA ca pratItA ca lepayizyAmi te sTagu
muKe ca tilakaM citraM jAtarUpamayaM SuBam
kArayizyAmi te kubje SuBAny ABaraRAni ca
pariDAya SuBe vastre devadeva carizyasi
candram AhvayamAnena muKenApratimAnanA
gamizyasi gatiM muKyAM garvayantI dvizajjanam
tavApi kubjAH kubjAyAH sarvABaraRaBUzitAH
pAdO paricarizyanti yaTEva tvaM sadA mama
iti praSasyamAnA sA kEkeyIm idam abravIt
SayAnAM Sayane SuBre vedyAm agniSiKAm iva
gatodake setubanDo na kalyARi viDIyate
uttizWa kuru kalyARaM rAjAnam anudarSaya
taTA protsAhitA devI gatvA manTarayA saha
kroDAgAraM viSAlAkzI sOBAgyamadagarvitA
anekaSatasAhasraM muktAhAraM varANganA
avamucya varArhARi SuBAny ABaraRAni ca
tato hemopamA tatra kubjA vAkyaM vaSaM gatA
saMviSya BUmO kEkeyI manTarAm idam abravIt
iha vA mAM mftAM kubje nfpAyAvedayizyasi
vanaM tu rAGave prApte BarataH prApsyati kzitim
aTEtad uktvA vacanaM sudAruRaM; niDAya sarvABaraRAni BAminI
asaMvftAm AstaraRena medinIM; tadADiSiSye patiteva kinnarI
udIrRasaMramBatamovftAnanA; taTAvamuktottamamAlyaBUzaRA
narendrapatnI vimanA baBUva sA; tamovftA dyOr iva magnatArakA
AjYApya tu mahArAjo rAGavasyABizecanam
priyArhAM priyam AKyAtuM viveSAntaHpuraM vaSI
tAM tatra patitAM BUmO SayAnAm ataTocitAm
pratapta iva duHKena so 'paSyaj jagatIpatiH
sa vfdDas taruRIM BAryAM prAReByo 'pi garIyasIm
apApaH pApasaMkalpAM dadarSa DaraRItale
kareRum iva digDena vidDAM mfgayuRA vane
mahAgaja ivAraRye snehAt parimamarSa tAm
parimfSya ca pARiByAm aBisaMtrastacetanaH
kAmI kamalapatrAkzIm uvAca vanitAm idam
na te 'ham aBijAnAmi kroDam Atmani saMSritam
devi kenABiyuktAsi kena vAsi vimAnitA
yad idaM mama duHKAya Seze kalyARi pAMsuzu
BUmO Seze kimarTaM tvaM mayi kalyARa cetasi
BUtopahatacitteva mama cittapramATinI
santi me kuSalA vEdyA aBituzwAS ca sarvaSaH
suKitAM tvAM karizyanti vyADim Acakzva BAmini
kasya vA te priyaM kAryaM kena vA vipriyaM kftam
kaH priyaM laBatAm adya ko vA sumahad apriyam
avaDyo vaDyatAM ko vA vaDyaH ko vA vimucyatAm
daridraH ko Bavatv AQyo dravyavAn vApy akiMcanaH
ahaM cEva madIyAS ca sarve tava vaSAnugAH
na te kaM cid aBiprAyaM vyAhantum aham utsahe
Atmano jIvitenApi brUhi yan manasecCasi
yAvad Avartate cakraM tAvatI me vasuMDarA
taToktA sA samASvastA vaktukAmA tad apriyam
paripIqayituM BUyo BartAram upacakrame
nAsmi viprakftA deva kena cin na vimAnitA
aBiprAyas tu me kaS cit tam icCAmi tvayA kftam
pratijYAM pratijAnIzva yadi tvaM kartum icCasi
aTa tad vyAharizyAmi yad aBiprArTitaM mayA
evam uktas tayA rAjA priyayA strIvaSaM gataH
tAm uvAca mahAtejAH kEkeyIm IzadutsmitaH
avalipte na jAnAsi tvattaH priyataro mama
manujo manujavyAGrAd rAmAd anyo na vidyate
Badre hfdayam apy etad anumfSSyodDarasva me
etat samIkzya kEkeyi brUhi yat sADu manyase
balam Atmani paSyantI na mAM SaNkitum arhasi
karizyAmi tava prItiM sukftenApi te Sape
tena vAkyena saMhfzwA tam aBiprAyam AtmanaH
vyAjahAra mahAGoram aByAgatam ivAntakam
yaTAkrameRa Sapasi varaM mama dadAsi ca
tac CfRvantu trayastriMSad devAH sendrapurogamAH
candrAdityO naBaS cEva grahA rAtryahanI diSaH
jagac ca pfTivI cEva saganDarvA sarAkzasA
niSAcarARi BUtAni gfhezu gfhadevatAH
yAni cAnyAni BUtAni jAnIyur BAzitaM tava
satyasaMDo mahAtejA DarmajYaH susamAhitaH
varaM mama dadAty eza tan me SfRvantu devatAH
iti devI mahezvAsaM parigfhyABiSasya ca
tataH param uvAcedaM varadaM kAmamohitam
varO yO me tvayA deva tadA dattO mahIpate
tO tAvad aham adyEva vakzyAmi SfRu me vacaH
aBizeka samAramBo rAGavasyopakalpitaH
anenEvABizekeRa Barato me 'BizicyatAm
nava paYca ca varzARi daRqakAraRyam ASritaH
cIrAjinajawADArI rAmo Bavatu tApasaH
Barato BajatAm adya yOvarAjyam akaRwakam
adya cEva hi paSyeyaM prayAntaM rAGavaM vane
tataH SrutvA mahArAja kEkeyyA dAruRaM vacaH
vyaTito vilavaS cEva vyAGrIM dfzwvA yaTA mfgaH
asaMvftAyAm AsIno jagatyAM dIrGam ucCvasan
aho Dig iti sAmarzo vAcam uktvA narADipaH
moham ApedivAn BUyaH SokopahatacetanaH
cireRa tu nfpaH saMjYAM pratilaBya suduHKitaH
kEkeyIm abravIt krudDaH pradahann iva cakzuzA
nfSaMse duzwacAritre kulasyAsya vinASini
kiM kftaM tava rAmeRa pApe pApaM mayApi vA
sadA te jananI tulyAM vfttiM vahati rAGavaH
tasyEva tvam anarTAya kiMnimittam ihodyatA
tvaM mayAtmavinASAya BavanaM svaM praveSitA
avijYAnAn nfpasutA vyAlI tIkzRavizA yaTA
jIvaloko yadA sarvo rAmasyeha guRastavam
aparADaM kam uddiSya tyakzyAmIzwam ahaM sutam
kOsalyAM vA sumitrAM vA tyajeyam api vA Sriyam
jIvitaM vAtmano rAmaM na tv eva pitfvatsalam
parA Bavati me prItir dfzwvA tanayam agrajam
apaSyatas tu me rAmaM nazwA Bavati cetanA
tizWel loko vinA sUryaM sasyaM vA salilaM vinA
na tu rAmaM vinA dehe tizWet tu mama jIvitam
tad alaM tyajyatAm eza niScayaH pApaniScaye
api te caraRO mUrDnA spfSAmy eza prasIda me
sa BUmipAlo vilapann anATavat; striyA gfhIto dfhaye 'timAtratA
papAta devyAS caraRO prasAritAv; uBAv asaMspfSya yaTAturas taTA
atadarhaM mahArAjaM SayAnam ataTocitam
yayAtim iva puRyAnte devalokAt paricyutam
anarTarUpA sidDArTA aBItA BayadarSinI
punar AkArayAm Asa tam eva varam aNganA
tvaM katTase mahArAja satyavAdI dfQavrataH
mama cemaM varaM kasmAd viDArayitum icCasi
evam uktas tu kEkeyyA rAjA daSaraTas tadA
pratyuvAca tataH krudDo muhUrtaM vihvalann iva
mfte mayi gate rAme vanaM manujapuMgave
hantAnArye mamAmitre rAmaH pravrAjito vanam
yadi satyaM bravImy etat tad asatyaM Bavizyati
akIrtir atulA loke DruvaM pariBavaS ca me
taTA vilapatas tasya pariBramitacetasaH
astam aByagamat sUryo rajanI cAByavartata
sa triyAmA taTArtasya candramaRqalamaRqitA
rAjYo vilapamAnasya na vyaBAsata SarvarI
taTEvozRaM viniHSvasya vfdDo daSaraTo nfpaH
vilalApArtavad duHKaM gaganAsaktalocanaH
na praBAtaM tvayecCAmi mayAyaM racito 'YjaliH
aTa vA gamyatAM SIGraM nAham icCAmi nirGfRAm
nfSaMsAM kEkeyIM drazwuM yatkfte vyasanaM mahat
evam uktvA tato rAjA kEkeyIM saMyatAYjaliH
prasAdayAm Asa punaH kEkeyIM cedam abravIt
sADuvfttasya dInasya tvadgatasya gatAyuzaH
prasAdaH kriyatAM devi Badre rAjYo viSezataH
SUnyena Kalu suSroRi mayedaM samudAhftam
kuru sADu prasAdaM me bAle sahfdayA hy asi
viSudDaBAvasya hi duzwaBAvA; tAmrekzaRasyASrukalasya rAjYaH
SrutvA vicitraM karuRaM vilApaM; Bartur nfSaMsA na cakAra vAkyam
tataH sa rAjA punar eva mUrCitaH; priyAm atuzwAM pratikUlaBAziRIm
samIkzya putrasya vivAsanaM prati; kzitO visaMjYo nipapAta duHKitaH
putraSokArditaM pApA visaMjYaM patitaM Buvi
vivezwamAnam udIkzya sEkzvAkam idam abravIt
pApaM kftveva kim idaM mama saMSrutya saMSravam
Seze kzititale sannaH sTityAM sTAtuM tvam arhasi
AhuH satyaM hi paramaM DarmaM Darmavido janAH
satyam ASritya hi mayA tvaM ca DarmaM pracoditaH
saMSrutya SEbyaH SyenAya svAM tanuM jagatIpatiH
pradAya pakziRo rAjaY jagAma gatim uttamAm
taTa hy alarkas tejasvI brAhmaRe vedapArage
yAcamAne svake netre udDftyAvimanA dadO
saritAM tu patiH svalpAM maryAdAM satyam anvitaH
satyAnuroDAt samaye velAM KAM nAtivartate
samayaM ca mamAryemaM yadi tvaM na karizyasi
agratas te parityaktA parityakzyAmi jIvitam
evaM pracodito rAjA kEkeyyA nirviSaNkayA
nASakat pASam unmoktuM balir indrakftaM yaTA
udBrAntahfdayaS cApi vivarRavanado 'Bavat
sa Duryo vE parispandan yugacakrAntaraM yaTA
vihvalAByAM ca netrAByAm apaSyann iva BUmipaH
kfcCrAd DEryeRa saMstaBya kEkeyIm idam abravIt
yas te mantrakftaH pARir agnO pApe mayA DftaH
taM tyajAmi svajaM cEva tava putraM saha tvayA
tataH pApasamAcArA kEkeyI pArTivaM punaH
uvAca paruzaM vAkyaM vAkyajYA rozamUrCitA
kim idaM BAzase rAjan vAkyaM gararujopamam
AnAyayitum aklizwaM putraM rAmam ihArhasi
sTApya rAjye mama sutaM kftvA rAmaM vanecaram
niHsapatnAM ca mAM kftvA kftakftyo Bavizyasi
sa nunna iva tIkzeRa pratodena hayottamaH
rAjA pradocito 'BIkzRaM kEkeyIm idam abravIt
DarmabanDena badDo 'smi nazwA ca mama cetanA
jyezWaM putraM priyaM rAmaM drazwum icCAmi DArmikam
iti rAjYo vacaH SrutvA kEkeyI tadanantaram
svayam evAbravIt sUtaM gacCa tvaM rAmam Anaya
tataH sa rAjA taM sUtaM sannaharzaH sutaM prati
SokAraktekzaRaH SrImAn udvIkzyovAca DArmikaH
sumantraH karuRaM SrutvA dfzwvA dInaM ca pArTivam
pragfhItAYjaliH kiM cit tasmAd deSAd apAkraman
yadA vaktuM svayaM dEnyAn na SaSAka mahIpatiH
tadA sumantraM mantrajYA kEkeyI pratyuvAca ha
sumantra rAmaM drakzyAmi SIGram Anaya sundaram
sa manyamAnaH kalyARaM hfdayena nananda ca
sumantraS cintayAm Asa tvaritaM coditas tayA
vyaktaM rAmo 'BizekArTam ihAyAsyati Darmavit
iti sUto matiM kftvA harzeRa mahatA punaH
nirjagAma mahAtejA rAGavasya didfkzayA
tataH purastAt sahasA vinirgato; mahIpatIn dvAragatAn vilokayan
dadarSa pOrAn viviDAn mahADanAn; upasTitAn dvAram upetya vizWitAn
te tu tAM rajanIm uzya brAhmaRA vedapAragAH
upatasTur upasTAnaM saharAjapurohitAH
amAtyA balamuKyAS ca muKyA ye nigamasya ca
rAGavasyABizekArTe prIyamARAs tu saMgatAH
udite vimale sUrye puzye cAByAgate 'hani
aBizekAya rAmasya dvijendrEr upakalpitam
kAYcanA jalakumBAS ca BadrapIWaM svalaMkftam
rAmaS ca samyagAstIrRo BAsvarA vyAGracarmaRA
gaNgAyamunayoH puRyAt saMgamAd AhftaM jalam
yAS cAnyAH saritaH puRyA hradAH kUpAH sarAMsi ca
prAgvAhAS corDvavAhAS ca tiryagvAhAH samAhitAH
tAByaS cEvAhftaM toyaM samudreByaS ca sarvaSaH
kzOdraM daDiGftaM lAjA DarBAH sumanasaH payaH
salAjAH kzIriBiS CannA GawAH kAYcanarAjatAH
padmotpalayutA BAnti pUrRAH paramavAriRA
candrAMSuvikacapraKyaM pARquraM ratnaBUzitam
sajjaM tizWati rAmasya vAlavyajanam uttamam
candramaRqalasaMkASam AtapatraM ca pARquram
sajjaM dyutikaraM SrImad aBizekapuraskftam
pARquraS ca vfzaH sajjaH pARqurASvaS ca susTitaH
prasrutaS ca gajaH SrImAn OpavAhyaH pratIkzate
azwO kanyAS ca maNgalyAH sarvABaraRaBUzitAH
vAditrARi ca sarvARi bandinaS ca taTApare
ikzvAkURAM yaTA rAjye saMBriyetABizecanam
taTA jAtIyAm AdAya rAjaputrABizecanam
te rAjavacanAt tatra samavetA mahIpatim
apaSyanto 'bruvan ko nu rAjYo naH prativedayet
na paSyAmaS ca rAjAnam uditaS ca divAkaraH
yOvarAjyABizekaS ca sajjo rAmasya DImataH
iti tezu bruvARezu sArvaBOmAn mahIpatIn
abravIt tAn idaM sarvAn sumantro rAjasatkftaH
ayaM pfcCAmi vacanAt suKam AyuzmatAm aham
rAjYaH saMpratibudDasya yac cAgamanakAraRam
ity uktvAntaHpuradvAram AjagAma purARavit
ASIrBir guRayuktABir aBituzwAva rAGavam
gatA BagavatI rAtrirahaH Sivam upasTitam
buDyasva nfpaSArdUla kuru kAryam anantaram
brAhmaRA balamuKyAS ca nEgamAS cAgatA nfpa
darSanaM pratikANkzante pratibuDyasva rAGava
stuvantaM taM tadA sUtaM sumantraM mantrakovidam
pratibuDya tato rAjA idaM vacanam abravIt
na cEva saMprasuto 'ham Anayed ASu rAGavam
iti rAjA daSaraTaH sUtaM tatrAnvaSAt punaH
sa rAjavacanaM SrutvA SirasA pratipUjya tam
nirjagAma nfpAvAsAn manyamAnaH priyaM mahat
prapanno rAjamArgaM ca patAkA DvajaSoBitam
sa sUtas tatra SuSrAva rAmADikaraRAH kaTAH
tato dadarSa ruciraM kElAsasadfSapraBam
rAmaveSma sumantras tu SakraveSmasamapraBam
mahAkapAwapihitaM vitardiSataSoBitam
kAYcanapratimEkAgraM maRividrumatoraRam
SAradABraGanapraKyaM dIptaM meruguhopamam
dAmaBir varamAlyAnAM sumahadBir alaMkftam
sa vAjiyuktena raTena sAraTir; narAkulaM rAjakulaM vilokayan
tataH samAsAdya mahADanaM mahat; prahfzwaromA sa baBUva sAraTiH
tad adrikUwAcalameGasaMniBaM; mahAvimAnottamaveSmasaMGavat
avAryamARaH praviveSa sAraTiH; praBUtaratnaM makaro yaTArRavam
sa tad antaHpuradvAraM samatItya janAkulam
praviviktAM tataH kakzyAm AsasAda purARavit
prAsakArmukabiBradBir yuvaBir mfzwakuRqalEH
apramAdiBir ekAgrEH svanuraktEr aDizWitAm
tatra kAzAyiRo vfdDAn vetrapARIn svalaMkftAn
dadarSa vizWitAn dvAri stryaDyakzAn susamAhitAn
te samIkzya samAyAntaM rAmapriyacikIrzavaH
sahaBAryAya rAmAya kzipram evAcacakzire
prativeditam AjYAya sUtam aByantaraM pituH
tatrEvAnAyayAm Asa rAGavaH priyakAmyayA
taM vESravaRasaMkASam upavizwaM svalaMkftam
dAdarSa sUtaH paryaNke sOvaRo sottaracCade
varAharuDirABeRa SucinA ca suganDinA
anuliptaM parArDyena candanena paraMtapam
sTitayA pArSvataS cApi vAlavyajanahastayA
upetaM sItayA BUyaS citrayA SaSinaM yaTA
taM tapantam ivAdityam upapannaM svatejasA
vavande varadaM bandI niyamajYo vinItavat
prAYjalis tu suKaM pfzwvA vihAraSayanAsane
rAjaputram uvAcedaM sumantro rAjasatkftaH
kOsalyA supraBA deva pitA tvaM drazwum icCati
mahizyA saha kEkeyyA gamyatAM tatra mAciram
evam uktas tu saMhfzwo narasiMho mahAdyutiH
tataH saMmAnayAm Asa sItAm idam uvAca ha
devi devaS ca devI ca samAgamya madantare
mantreyete DruvaM kiM cid aBizecanasaMhitam
lakzayitvA hy aBiprAyaM priyakAmA sudakziRA
saMcodayati rAjAnaM madarTaM madirekzaRA
yAdfSI parizat tatra tAdfSo dUta AgataH
Druvam adyEva mAM rAjA yOvarAjye 'Bizekzyati
hanta SIGram ito gatvA drakzyAmi ca mahIpatiH
saha tvaM parivAreRa suKam Assva ramasya ca
patisaMmAnitA sItA BartAram asitekzaRA
AdvAram anuvavrAja maNgalAny aBidaDyuzI
sa sarvAn arTino dfzwvA sametya pratinandya ca
tataH pAvakasaMkASam Aruroha raTottamam
muzRantam iva cakzUMzi praBayA hemavarcasaM
kareRuSiSukalpES ca yuktaM paramavAjiBiH
hariyuktaM sahasrAkzo raTam indra ivASugam
prayayO tUrRam AsTAya rAGavo jvalitaH SriyA
sa parjanya ivAkASe svanavAn aBinAdayan
niketAn niryayO SrImAn mahABrAd iva candramAH
CatracAmarapARis tu lakzmaRo rAGavAnujaH
jugopa BrAtaraM BrAtA raTam AsTAya pfzWataH
tato halahalASabdas tumulaH samajAyata
tasya nizkramamARasya janOGasya samantataH
sa rAGavas tatra kaTApralApaM; SuSrAva lokasya samAgatasya
AtmADikArA viviDAS ca vAcaH; prahfzwarUpasya pure janasya
eza SriyaM gacCati rAGavo 'dya; rAjaprasAdAd vipulAM gamizyan
ete vayaM sarvasamfdDakAmA; yezAm ayaM no BavitA praSAstA
lABo janasyAsya yad eza sarvaM; prapatsyate rAzwram idaM cirAya
sa GozavadBiS ca hayEH sanAgEH; puraHsarEH svastikasUtamAgaDEH
mahIyamAnaH pravarES ca vAdakEr; aBizwuto vESravaRo yaTA yayO
kareRumAtaNgaraTASvasaMkulaM; mahAjanOGEH paripUrRacatvaram
praBUtaratnaM bahupaRyasaMcayaM; dadarSa rAmo ruciraM mahApaTam
sa rAmo raTam AsTAya saMprahfzwasuhfjjanaH
apaSyan nagaraM SrImAn nAnAjanasamAkulam
sa gfhEr aBrasaMkASEH pARqurEr upaSoBitam
rAjamArgaM yayO rAmo maDyenAgaruDUpitam
SoBamAnam asaMbADaM taM rAjapaTam uttamam
saMvftaM viviDEH paRyEr BakzyEr uccAvacEr api
ASIrvAdAn bahUY SfRvan suhfdBiH samudIritAn
yaTArhaM cApi saMpUjya sarvAn eva narAn yayO
pitAmahEr AcaritaM taTEva prapitAmahEH
adyopAdAya taM mArgam aBizikto 'nupAlaya
yaTA sma lAlitAH pitrA yaTA pUrvEH pitAmahEH
tataH suKataraM sarve rAme vatsyAma rAjani
alam adya hi Buktena paramArTEr alaM ca naH
yaTA paSyAma niryAntaM rAmaM rAjye pratizWitam
ato hi na priyataraM nAnyat kiM cid Bavizyati
yaTABizeko rAmasya rAjyenAmitatejasaH
etAS cAnyAS ca suhfdAm udAsInaH kaTAH SuBAH
AtmasaMpUjanIH SfRvan yayO rAmo mahApaTam
na hi tasmAn manaH kaS cic cakzuzI vA narottamAt
naraH Saknoty apAkrazwum atikrAnte 'pi rAGave
sarvezAM sa hi DarmAtmA varRAnAM kurute dayAm
caturRAM hi vayaHsTAnAM tena te tam anuvratAH
sa rAjakulam AsAdya mahendraBavanopamam
rAjaputraH pitur veSma praviveSa SriyA jvalan
sa sarvAH samatikramya kakzyA daSaraTAtmajaH
saMnivartya janaM sarvaM SudDAntaHpuram aByagAt
tataH pravizwe pitur antikaM tadA; janaH sa sarvo mudito nfpAtmaje
pratIkzate tasya punaH sma nirgamaM; yaTodayaM candramasaH saritpatiH
sa dadarSAsane rAmo nizaRRaM pitaraM SuBe
kEkeyIsahitaM dInaM muKena pariSuzyatA
sa pituS caraRO pUrvam aBivAdya vinItavat
tato vavande caraRO kEkeyyAH susamAhitaH
rAmety uktvA ca vacanaM vAzpaparyAkulekzaRaH
SaSAka nfpatir dIno nekzituM nABiBAzitum
tad apUrvaM narapater dfzwvA rUpaM BayAvaham
rAmo 'pi Bayam ApannaH padA spfzwveva pannagam
indriyEr aprahfzwEs taM SokasaMtApakarSitam
niHSvasantaM mahArAjaM vyaTitAkulacetasaM
Urmi mAlinam akzoByaM kzuByantam iva sAgaram
upaplutam ivAdityam uktAnftam fziM yaTA
acintyakalpaM hi pitus taM Sokam upaDArayan
baBUva saMrabDataraH samudra iva parvaRi
cintayAm Asa ca tadA rAmaH pitfhite rataH
kiMsvid adyEva nfpatir na mAM pratyaBinandati
anyadA mAM pitA dfzwvA kupito 'pi prasIdati
tasya mAm adya saMprekzya kimAyAsaH pravartate
sa dIna iva SokArto vizaRRavadanadyutiH
kEkeyIm aBivAdyEva rAmo vacanam abravIt
kaccin mayA nAparADam ajYAnAd yena me pitA
kupitas tan mamAcakzva tvaM cEvEnaM prasAdaya
vivarRavadano dIno na hi mAm aBiBAzate
SArIro mAnaso vApi kaccid enaM na bADate
saMtApo vABitApo vA durlaBaM hi sadA suKam
kaccin na kiM cid Barate kumAre priyadarSane
SatruGne vA mahAsattve mAtFRAM vA mamASuBam
atozayan mahArAjam akurvan vA pitur vacaH
muhUrtam api necCeyaM jIvituM kupite nfpe
yatomUlaM naraH paSyet prAdurBAvam ihAtmanaH
kaTaM tasmin na varteta pratyakze sati dEvate
kaccit te paruzaM kiM cid aBimAnAt pitA mama
ukto BavatyA kopena yatrAsya lulitaM manaH
etad Acakzva me devi tattvena paripfcCataH
kiMnimittam apUrvo 'yaM vikAro manujADipe
ahaM hi vacanAd rAjYaH pateyam api pAvake
BakzayeyaM vizaM tIkzRaM majjeyam api cArRave
niyukto guruRA pitrA nfpeRa ca hitena ca
tad brUhi vacanaM devi rAjYo yad aBikANkzitam
karizye pratijAne ca rAmo dvir nABiBAzate
tam ArjavasamAyuktam anAryA satyavAdinam
uvAca rAmaM kEkeyI vacanaM BfSadAruRam
purA devAsure yudDe pitrA te mama rAGava
rakzitena varO dattO saSalyena mahAraRe
tatra me yAcito rAjA BaratasyABizecanam
gamanaM daRqakAraRye tava cAdyEva rAGava
yadi satyapratijYaM tvaM pitaraM kartum icCasi
AtmAnaM ca nararezWa mama vAkyam idaM SfRu
sa nideSe pitus tizWa yaTA tena pratiSrutam
tvayAraRyaM pravezwavyaM nava varzARi paYca ca
sapta sapta ca varzARi daRqakAraRyam ASritaH
aBizekam imaM tyaktvA jawAcIraDaro vasa
BarataH kosalapure praSAstu vasuDAm imAm
nAnAratnasamAkIrRaM savAjiraTakuYjarAm
tad apriyam amitraGno vacanaM maraRopamam
SrutvA na vivyaTe rAmaH kEkeyIM cedam abravIt
evam astu gamizyAmi vanaM vastum ahaM tv ataH
jawAcIraDaro rAjYaH pratijYAm anupAlayan
idaM tu jYAtum icCAmi kimarTaM mAM mahIpatiH
nABinandati durDarzo yaTApuram ariMdamaH
manyur na ca tvayA kAryo devi brUhi tavAgrataH
yAsyAmi Bava suprItA vanaM cIrajawADaraH
hitena guruRA pitrA kftajYena nfpeRa ca
niyujyamAno viSrabDaM kiM na kuryAd ahaM priyam
alIkaM mAnasaM tv ekaM hfdayaM dahatIva me
svayaM yan nAha mAM rAjA BaratasyABizecanam
ahaM hi sItAM rAjyaM ca prARAn izwAn DanAni ca
hfzwo BrAtre svayaM dadyAM BaratAyApracoditaH
kiM punar manujendreRa svayaM pitrA pracoditaH
tava ca priyakAmArTaM pratijYAm anupAlayan
tad ASvAsaya hImaM tvaM kiM nv idaM yan mahIpatiH
vasuDAsaktanayano mandam aSrURi muYcati
gacCantu cEvAnayituM dUtAH SIGrajavEr hayEH
BarataM mAtulakulAd adyEva nfpaSAsanAt
daRqakAraRyam ezo 'ham ito gacCAmi satvaraH
avicArya pitur vAkyaM samAvastuM caturdaSa
sA hfzwA tasya tadvAkyaM SrutvA rAmasya kEkayI
prasTAnaM SraddaDAnA hi tvarayAm Asa rAGavam
evaM Bavatu yAsyanti dUtAH SIGrajavEr hayEH
BarataM mAtulakulAd upAvartayituM narAH
tava tv ahaM kzamaM manye notsukasya vilambanam
rAma tasmAd itaH SIGraM vanaM tvaM gantum arhasi
vrIqAnvitaH svayaM yac ca nfpas tvAM nABiBAzate
nEtat kiM cin naraSrezWa manyur ezo 'panIyatAm
yAvat tvaM na vanaM yAtaH purAd asmAd aBitvaran
pitA tAvan na te rAma snAsyate Bokzyate 'pi vA
Dik kazwam iti niHSvasya rAjA SokapariplutaH
mUrCito nyapatat tasmin paryaNke hemaBUzite
rAmo 'py utTApya rAjAnaM kEkeyyABipracoditaH
kaSayevAhato vAjI vanaM gantuM kftatvaraH
tad apriyam anAryAyA vacanaM dAruRodaram
SrutvA gatavyaTo rAmaH kEkeyIM vAkyam abravIt
nAham arTaparo devi lokam Avastum utsahe
vidDi mAm fziBis tulyaM kevalaM Darmam AsTitam
yad atraBavataH kiM cic CakyaM kartuM priyaM mayA
prARAn api parityajya sarvaTA kftam eva tat
na hy ato DarmacaraRaM kiM cid asti mahattaram
yaTA pitari SuSrUzA tasya vA vacanakriyA
anukto 'py atraBavatA BavatyA vacanAd aham
vane vatsyAmi vijane varzARIha caturdaSa
na nUnaM mayi kEkeyi kiM cid ASaMsase guRam
yad rAjAnam avocas tvaM mameSvaratarA satI
yAvan mAtaram ApfcCe sItAM cAnunayAmy aham
tato 'dyEva gamizyAmi daRqakAnAM mahad vanam
BarataH pAlayed rAjyaM SuSrUzec ca pitur yaTA
tahA BavatyA kartavyaM sa hi DarmaH sanAtanaH
sa rAmasya vacaH SrutvA BfSaM duHKahataH pitA
SokAd aSaknuvan bAzpaM praruroda mahAsvanam
vanditvA caraRO rAmo visaMjYasya pitus tadA
kEkeyyAS cApy anAryAyA nizpapAta mahAdyutiH
sa rAmaH pitaraM kftvA kEkeyIM ca pradakziRam
nizkramyAntaHpurAt tasmAt svaM dadarSa suhfjjanam
taM bAzpaparipUrRAkzaH pfzWato 'nujagAma ha
lakzmaRaH paramakrudDaH sumitrAnandavarDanaH
ABizecanikaM BARqaM kftvA rAmaH pradakziRam
SanEr jagAma sApekzo dfzwiM tatrAvicAlayan
na cAsya mahatIM lakzmIM rAjyanASo 'pakarzati
lokakAntasya kAntatvaM SItaraSmer iva kzapA
na vanaM gantukAmasya tyajataS ca vasuMDarAm
sarvalokAtigasyeva lakzyate cittavikriyA
DArayan manasA duHKam indriyARi nigfhya ca
praviveSAtmavAn veSma mAturapriyaSaMsivAn
praviSya veSmAtiBfSaM mudAnvitaM; samIkzya tAM cArTavipattim AgatAm
na cEva rAmo 'tra jagAma vikriyAM; suhfjjanasyAtmavipattiSaNkayA
rAmas tu BfSam Ayasto niHSvasann iva kuYjaraH
jagAma sahito BrAtrA mAtur antaHpuraM vaSI
so 'paSyat puruzaM tatra vfdDaM paramapUjitam
upavizwaM gfhadvAri tizWataS cAparAn bahUn
praviSya praTamAM kakzyAM dvitIyAyAM dadarSa saH
brAhmaRAn vedasaMpannAn vfdDAn rAjYABisatkftAn
praRamya rAmas tAn vfdDAMs tftIyAyAM dadarSa saH
striyo vfdDAS ca bAlAS ca dvArarakzaRatatparAH
varDayitvA prahfzwAs tAH praviSya ca gfhaM striyaH
nyavedayanta tvaritA rAma mAtuH priyaM tadA
kOsalyApi tadA devI rAtriM sTitvA samAhitA
praBAte tv akarot pUjAM vizRoH putrahitEziRI
sA kzOmavasanA hfzwA nityaM vrataparAyaRA
agniM juhoti sma tadA mantravat kftamaNgalA
praviSya ca tadA rAmo mAtur antaHpuraM SuBam
dadarSa mAtaraM tatra hAvayantIM hutASanam
sA cirasyAtmajaM dfzwvA mAtfnandanam Agatam
aBicakrAma saMhfzwA kiSoraM vaqavA yaTA
tam uvAca durADarzaM rAGavaM sutam AtmanaH
kOsalyA putravAtsalyAd idaM priyahitaM vacaH
vfdDAnAM DarmaSIlAnAM rAjarzIRAM mahAtmanAm
prApnuhy AyuS ca kIrtiM ca DarmaM copahitaM kule
satyapratijYaM pitaraM rAjAnaM paSya rAGava
adyEva hi tvAM DarmAtmA yOvarAjye 'Bizekzyati
mAtaraM rAGavaH kiM cit prasAryAYjalim abravIt
sa svaBAvavinItaS ca gOravAc ca tadAnataH
devi nUnaM na jAnIze mahad Bayam upasTitam
idaM tava ca duHKAya vEdehyA lakzmaRasya ca
caturdaSa hi varzARi vatsyAmi vijane vane
maDumUlaPalEr jIvan hitvA munivad Amizam
BaratAya mahArAjo yOvarAjyaM prayacCati
mAM punar daRqakAraRyaM vivAsayati tApasaM
tAm aduHKocitAM dfzwvA patitAM kadalIm iva
rAmas tUtTApayAm Asa mAtaraM gatacetasaM
upAvftyotTitAM dInAM vaqavAm iva vAhitAm
pAMSuguRWitasarvAgnIM vimamarSa ca pARinA
sA rAGavam upAsInam asuKArtA suKocitA
uvAca puruzavyAGram upaSfRvati lakzmaRe
yadi putra na jAyeTA mama SokAya rAGava
na sma duHKam ato BUyaH paSyeyam aham aprajA
eka eva hi vanDyAyAH Soko Bavati mAnavaH
aprajAsmIti saMtApo na hy anyaH putra vidyate
na dfzwapUrvaM kalyARaM suKaM vA patipOruze
api putre vipaSyeyam iti rAmAsTitaM mayA
sA bahUny amanojYAni vAkyAni hfdayacCidAm
ahaM Srozye sapatnInAm avarARAM varA satI
ato duHKataraM kiM nu pramadAnAM Bavizyati
tvayi saMnihite 'py evam aham AsaM nirAkftA
kiM punaH prozite tAta DruvaM maraRam eva me
yo hi mAM sevate kaS cid aTa vApy anuvartate
kEkeyyAH putram anvIkzya sa jano nABiBAzate
daSa sapta ca varzARi tava jAtasya rAGava
atItAni prakANkzantyA mayA duHKaparikzayam
upavAsES ca yogES ca bahuBiS ca pariSramEH
duHKaM saMvarDito moGaM tvaM hi durgatayA mayA
sTiraM tu hfdayaM manye mamedaM yan na dIryate
prAvfzIva mahAnadyAH spfzwaM kUlaM navAmBasA
mamEva nUnaM maraRaM na vidyate; na cAvakASo 'sti yamakzaye mama
yad antako 'dyEva na mAM jihIrzati; prasahya siMho rudatIM mfgIm iva
sTiraM hi nUnaM hfdayaM mamAyasaM; na Bidyate yad Buvi nAvadIryate
anena duHKena ca deham arpitaM; DruvaM hy akAle maraRaM na vidyate
idaM tu duHKaM yad anarTakAni me; vratAni dAnAni ca saMyamAS ca hi
tapaS ca taptaM yad apatyakAraRAt; sunizPalaM bIjam ivoptam Uzare
yadi hy akAle maraRaM svayecCayA; laBeta kaS cid guru duHKa karSitaH
gatAham adyEva pareta saMsadaM; vinA tvayA Denur ivAtmajena vE
BfSam asuKam amarzitA tadA; bahu vilalApa samIkzya rAGavam
vyasanam upaniSAmya sA mahat; sutam iva badDam avekzya kiMnarI
taTA tu vilapantIM tAM kOsalyAM rAmamAtaram
uvAca lakzmaRo dInas tat kAlasadfSaM vacaH
na rocate mamApy etad Arye yad rAGavo vanam
tyaktvA rAjyaSriyaM gacCet striyA vAkyavaSaM gataH
viparItaS ca vfdDaS ca vizayES ca praDarzitaH
nfpaH kim iva na brUyAc codyamAnaH samanmaTaH
nAsyAparADaM paSyAmi nApi dozaM taTA viDam
yena nirvAsyate rAzwrAd vanavAsAya rAGavaH
na taM paSyAmy ahaM loke parokzam api yo naraH
amitro 'pi nirasto 'pi yo 'sya dozam udAharet
devakalpam fjuM dAntaM ripURAm api vatsalam
avekzamARaH ko DarmaM tyajet putram akAraRAt
tad idaM vacanaM rAjYaH punar bAlyam upeyuzaH
putraH ko hfdaye kuryAd rAjavfttam anusmaran
yAvad eva na jAnAti kaS cid arTam imaM naraH
tAvad eva mayA sADam AtmasTaM kuru SAsanam
mayA pArSve saDanuzA tava guptasya rAGava
kaH samarTo 'DikaM kartuM kftAntasyeva tizWataH
nirmanuzyAm imAM sarvAm ayoDyAM manujarzaBa
karizyAmi SarEs tIkzREr yadi sTAsyati vipriye
BaratasyATa pakzyo vA yo vAsya hitam icCati
sarvAn etAn vaDizyAmi mfdur hi pariBUyate
tvayA cEva mayA cEva kftvA vEram anuttamam
kasya SaktiH SriyaM dAtuM BaratAyAriSAsana
anurakto 'smi BAvena BrAtaraM devi tattvataH
satyena DanuzA cEva dattenezwena te Sape
dIptam agnim araRyaM vA yadi rAmaH pravekzyate
pravizwaM tatra mAM devi tvaM pUrvam avaDAraya
harAmi vIryAd duHKaM te tamaH sUrya ivoditaH
devI paSyatu me vIryaM rAGavaS cEva paSyatu
etat tu vacanaM SrutvA lakzmaRasya mahAtmanaH
uvAca rAmaM kOsalyA rudantI SokalAlasA
BrAtus te vadataH putra lakzmaRasya SrutaM tvayA
yad atrAnantaraM tat tvaM kuruzva yadi rocate
na cADarmyaM vacaH SrutvA sapatnyA mama BAzitam
vihAya SokasaMtaptAM gantum arhasi mAm itaH
DarmajYa yadi DarmizWo DarmaM caritum icCasi
SuSrUza mAm ihasTas tvaM cara Darmam anuttamam
SuSrUzur jananIM putra svagfhe niyato vasan
pareRa tapasA yuktaH kASyapas tridivaM gataH
yaTEva rAjA pUjyas te gOraveRa taTA hy aham
tvAM nAham anujAnAmi na gantavyam ito vanam
tvadviyogAn na me kAryaM jIvitena suKena vA
tvayA saha mama Sreyas tfRAnAm api BakzaRam
yadi tvaM yAsyasi vanaM tyaktvA mAM SokalAlasAm
ahaM prAyam ihAsizye na hi SakzyAmi jIvitum
tatas tvaM prApsyase putra nirayaM lokaviSrutam
brahmahatyAm ivADarmAt samudraH saritAM patiH
vilapantIM taTA dInAM kOsalyAM jananIM tataH
uvAca rAmo DarmAtmA vacanaM DarmasaMhitam
nAsti SaktiH pitur vAkyaM samatikramituM mama
prasAdaye tvAM SirasA gantum icCAmy ahaM vanam
fziRA ca pitur vAkyaM kurvatA vratacAriRA
gOr hatA jAnatA DarmaM kaRqunApi vipaScitA
asmAkaM ca kule pUrvaM sagarasyAjYayA pituH
KanadBiH sAgarEr BUtim avAptaH sumahAn vaDaH
jAmadagnyena rAmeRa reRukA jananI svayam
kfttA paraSunAraRye pitur vacanakAriRA
na Kalv etan mayEkena kriyate pitfSAsanam
pUrvEr ayam aBipreto gato mArgo 'nugamyate
tad etat tu mayA kAryaM kriyate Buvi nAnyaTA
pitur hi vacanaM kurvan na kaS cin nAma hIyate
tAm evam uktvA jananIM lakzmaRaM punar abravIt
tava lakzmaRa jAnAmi mayi sneham anuttamam
aBiprAyam avijYAya satyasya ca Samasya ca
Darmo hi paramo loke Darme satyaM pratizWitam
DarmasaMSritam etac ca pitur vacanam uttamam
saMSrutya ca pitur vAkyaM mAtur vA brAhmaRasya vA
na kartavyaM vfTA vIra Darmam ASritya tizWatA
so 'haM na SakzyAmi pitur niyogam ativartitum
pitur hi vacanAd vIra kEkeyyAhaM pracoditaH
tad enAM visfjAnAryAM kzatraDarmASritAM matim
Darmam ASraya mA tEkzRyaM madbudDir anugamyatAm
tam evam uktvA sOhArdAd BrAtaraM lakzmaRAgrajaH
uvAca BUyaH kOsalyAM prAYjaliH SirasAnataH
anumanyasva mAM devi gamizyantam ito vanam
SApitAsi mama prAREH kuru svastyayanAni me
tIrRapratijYaS ca vanAt punar ezyAmy ahaM purIm
yaSo hy ahaM kevalarAjyakAraRAn; na pfzWataH kartum alaM mahodayam
adIrGakAle na tu devi jIvite; vfRe 'varAm adya mahIm aDarmataH
prasAdayan naravfzaBaH sa mAtaraM; parAkramAj jigamizur eva daRqakAn
aTAnujaM BfSam anuSAsya darSanaM; cakAra tAM hfdi jananIM pradakziRam
aTa taM vyaTayA dInaM saviSezam amarzitam
Svasantam iva nAgendraM rozavisPAritekzaRam
AsAdya rAmaH sOmitriM suhfdaM BrAtaraM priyam
uvAcedaM sa DEryeRa DArayan sattvam AtmavAn
sOmitre yo 'BizekArTe mama saMBArasaMBramaH
aBizekanivfttyarTe so 'stu saMBArasaMBramaH
yasyA madaBizekArTaM mAnasaM paritapyate
mAtA naH sA yaTA na syAt saviSaNkA taTA kuru
tasyAH SaNkAmayaM duHKaM muhUrtam api notsahe
manasi pratisaMjAtaM sOmitre 'ham upekzitum
na budDipUrvaM nAbudDaM smarAmIha kadA cana
mAtFRAM vA pitur vAhaM kftam alpaM ca vipriyam
satyaH satyABisaMDaS ca nityaM satyaparAkramaH
paralokaBayAd BIto nirBayo 'stu pitA mama
tasyApi hi Baved asmin karmaRy apratisaMhfte
satyaM neti manas tApas tasya tApas tapec ca mAm
aBizekaviDAnaM tu tasmAt saMhftya lakzmaRa
anvag evAham icCAmi vanaM gantum itaH punaH
mama pravrAjanAd adya kftakftyA nfpAtmajA
sutaM Baratam avyagram aBizecayitA tataH
mayi cIrAjinaDare jawAmaRqalaDAriRi
gate 'raRyaM ca kEkeyyA Bavizyati manaHsuKam
budDiH praRItA yeneyaM manaS ca susamAhitam
tat tu nArhAmi saMklezwuM pravrajizyAmi mAciram
kftAntas tv eva sOmitre drazwavyo matpravAsane
rAjyasya ca vitIrRasya punar eva nivartane
kEkeyyAH pratipattir hi kaTaM syAn mama pIqane
yadi BAvo na dEvo 'yaM kftAntavihito Bavet
jAnAsi hi yaTA sOmya na mAtfzu mamAntaram
BUtapUrvaM viSezo vA tasyA mayi sute 'pi vA
so 'BizekanivfttyarTEH pravAsArTES ca durvacEH
ugrEr vAkyEr ahaM tasyA nAnyad dEvAt samarTaye
kaTaM prakftisaMpannA rAjaputrI taTAguRA
brUyAt sA prAkfteva strI matpIqAM BartfsaMniDO
yad acintyaM tu tad dEvaM BUtezv api na hanyate
vyaktaM mayi ca tasyAM ca patito hi viparyayaH
kaS cid dEvena sOmitre yodDum utsahate pumAn
yasya na grahaRaM kiM cit karmaRo 'nyatra dfSyate
suKaduHKe BayakroDO lABAlABO BavABavO
yasya kiM cit taTA BUtaM nanu dEvasya karma tat
vyAhate 'py aBizeke me paritApo na vidyate
tasmAd aparitApaH saMs tvam apy anuviDAya mAm
pratisaMhAraya kzipram ABizecanikIM kriyAm
na lakzmaRAsmin mama rAjyaviGne; mAtA yavIyasy atiSaNkanIyA
dEvABipannA hi vadanty anizwaM; jAnAsi dEvaM ca taTA praBAvam
iti bruvati rAme tu lakzmaRo 'DaHSirA muhuH
SrutvA maDyaM jagAmeva manasA duHKaharzayoH
tadA tu badDvA BrukuwIM Bruvor maDye nararzaBa
niSaSvAsa mahAsarpo bilasTa iva rozitaH
tasya duzprativIkzyaM tad BrukuwIsahitaM tadA
baBO krudDasya siMhasya muKasya sadfSaM muKam
agrahas taM viDunvaMs tu hastI hastam ivAtmanaH
tiryag UrDvaM SarIre ca pAtayitvA SiroDarAm
agrAkzRA vIkzamARas tu tiryag BrAtaram abravIt
asTAne saMBramo yasya jAto vE sumahAn ayam
DarmadozaprasaNgena lokasyAnatiSaNkayA
kaTaM hy etad asaMBrAntas tvadviDo vaktum arhati
yaTA dEvam aSORqIraM SORqIraH kzatriyarzaBaH
kiM nAma kfpaRaM dEvam aSaktam aBiSaMsasi
pApayos tu kaTaM nAma tayoH SaNkA na vidyate
santi DarmopaDAH SlakzRA DarmAtman kiM na buDyase
lokavidvizwam ArabDaM tvadanyasyABizecanam
yeneyam AgatA dvEDaM tava budDir mahIpate
sa hi Darmo mama dvezyaH prasaNgAd yasya muhyasi
yady api pratipattis te dEvI cApi tayor matam
taTApy upekzaRIyaM te na me tad api rocate
viklavo vIryahIno yaH sa dEvam anuvartate
vIrAH saMBAvitAtmAno na dEvaM paryupAsate
dEvaM puruzakAreRa yaH samarTaH prabADitum
na dEvena vipannArTaH puruzaH so 'vasIdati
drakzyanti tv adya dEvasya pOruzaM puruzasya ca
dEvamAnuzayor adya vyaktA vyaktir Bavizyati
adya matpOruzahataM dEvaM drakzyanti vE janAH
yad dEvAd AhataM te 'dya dfzwaM rAjyABizecanam
atyaNkuSam ivoddAmaM gajaM madabalodDatam
praDAvitam ahaM dEvaM pOruzeRa nivartaye
lokapAlAH samastAs te nAdya rAmABizecanam
na ca kftsnAs trayo lokA vihanyuH kiM punaH pitA
yEr vivAsas tavAraRye miTo rAjan samarTitaH
araRye te vivatsyanti caturdaSa samAs taTA
ahaM tadASAM CetsyAmi pitus tasyAS ca yA tava
aBizekaviGAtena putrarAjyAya vartate
madbalena virudDAya na syAd dEvabalaM taTA
praBavizyati duHKAya yaTograM pOruzaM mama
UrDvaM varzasahasrAnte prajApAlyam anantaram
AryaputrAH karizyanti vanavAsaM gate tvayi
pUrvarAjarzivfttyA hi vanavAso viDIyate
prajA nikzipya putrezu putravat paripAlane
sa ced rAjany anekAgre rAjyaviBramaSaNkayA
nEvam icCasi DarmAtman rAjyaM rAma tvam Atmani
pratijAne ca te vIra mA BUvaM vIralokaBAk
rAjyaM ca tava rakzeyam ahaM veleva sAgaram
maNgalEr aBiziYcasva tatra tvaM vyApfto Bava
aham eko mahIpAlAn alaM vArayituM balAt
na SoBArTAv imO bAhU na Danur BUzaRAya me
nAsirAbanDanArTAya na SarAH stamBahetavaH
amitradamanArTaM me sarvam etac catuzwayam
na cAhaM kAmaye 'tyarTaM yaH syAc Catrur mato mama
asinA tIkzRaDAreRa vidyuccalitavarcasA
pragfhItena vE SatruM vajriRaM vA na kalpaye
KaqganizpezanizpizwEr gahanA duScarA ca me
hastyaSvanarahastoruSiroBir BavitA mahI
KaqgaDArA hatA me 'dya dIpyamAnA ivAdrayaH
patizyanti dvipA BUmO meGA iva savidyutaH
badDagoDANgulitrARe pragfhItaSarAsane
kaTaM puruzamAnI syAt puruzARAM mayi sTite
bahuBiS cEkam atyasyann ekena ca bahUY janAn
viniyokzyAmy ahaM bARAn nfvAjigajamarmasu
adya me 'strapraBAvasya praBAvaH praBavizyati
rAjYaS cApraButAM kartuM praButvaM ca tava praBo
adya candanasArasya keyUrAmokzaRasya ca
vasUnAM ca vimokzasya suhfdAM pAlanasya ca
anurUpAv imO bAhU rAma karma karizyataH
aBizecanaviGnasya kartFRAM te nivAraRe
bravIhi ko 'dyEva mayA viyujyatAM; tavAsuhft prARayaSaH suhfjjanEH
yaTA taveyaM vasuDA vaSe Bavet; taTEva mAM SADi tavAsmi kiMkaraH
vimfjya bAzpaM parisAntvya cAsakft; sa lakzmaRaM rAGavavaMSavarDanaH
uvAca pitrye vacane vyavasTitaM; niboDa mAm eza hi sOmya satpaTaH
taM samIkzya tv avahitaM pitur nirdeSapAlane
kOsalyA bAzpasaMrudDA vaco DarmizWam abravIt
adfzwaduHKo DarmAtmA sarvaBUtapriyaMvadaH
mayi jAto daSaraTAt kaTam uYCena vartayet
yasya BftyAS ca dAsAS ca mfzwAny annAni BuYjate
kaTaM sa Bokzyate nATo vane mUlaPalAny ayam
ka etac CraddaDec CrutvA kasya vA na Baved Bayam
guRavAn dayito rAjYo rAGavo yad vivAsyate
tvayA vihInAm iha mAM SokAgnir atulo mahAn
praDakzyati yaTA kakzaM citraBAnur himAtyaye
kaTaM hi DenuH svaM vatsaM gacCantaM nAnugacCati
ahaM tvAnugamizyAmi yatra putra gamizyasi
taTA nigaditaM mAtrA tad vAkyaM puruzarzaBaH
SrutvA rAmo 'bravId vAkyaM mAtaraM BfSaduHKitAm
kEkeyyA vaYcito rAjA mayi cAraRyam ASrite
BavatyA ca parityakto na nUnaM vartayizyati
BartuH kila parityAgo nfSaMsaH kevalaM striyAH
sa BavatyA na kartavyo manasApi vigarhitaH
yAvaj jIvati kAkutsTaH pitA me jagatIpatiH
SuSrUzA kriyatAM tAvat sa hi DarmaH sanAtanaH
evam uktA tu rAmeRa kOsalyA SuBa darSanA
taTety uvAca suprItA rAmam aklizwakAriRam
evam uktas tu vacanaM rAmo DarmaBftAM varaH
BUyas tAm abravId vAkyaM mAtaraM BfSaduHKitAm
mayA cEva BavatyA ca kartavyaM vacanaM pituH
rAjA BartA guruH SrezWaH sarvezAm ISvaraH praBuH
imAni tu mahAraRye vihftya nava paYca ca
varzARi paramaprItaH sTAsyAmi vacane tava
evam uktA priyaM putraM bAzpapUrRAnanA tadA
uvAca paramArtA tu kOsalyA putravatsalA
AsAM rAma sapatnInAM vastuM maDye na me kzamam
naya mAm api kAkutsTa vanaM vanyaM mfgIM yaTA
yadi te gamane budDiH kftA pitur apekzayA
tAM taTA rudatIM rAmo rudan vacanam abravIt
jIvantyA hi striyA BartA dEvataM praBur eva ca
BavatyA mama cEvAdya rAjA praBavati praBuH
BarataS cApi DarmAtmA sarvaBUtapriyaMvadaH
BavatIm anuvarteta sa hi DarmarataH sadA
yaTA mayi tu nizkrAnte putraSokena pArTivaH
SramaM nAvApnuyAt kiM cid apramattA taTA kuru
vratopavAsaniratA yA nArI paramottamA
BartAraM nAnuvarteta sA ca pApagatir Bavet
SuSrUzam eva kurvIta BartuH priyahite ratA
eza DarmaH purA dfzwo loke vede SrutaH smftaH
pUjyAs te matkfte devi brAhmaRAS cEva suvratAH
evaM kAlaM pratIkzasva mamAgamanakANkziRI
prApsyase paramaM kAmaM mayi pratyAgate sati
yadi DarmaBftAM SrezWo DArayizyati jIvitam
evam uktA tu rAmeRa bAzpaparyAkulekzaRA
kOsalyA putraSokArtA rAmaM vacanam abravIt
gacCa putra tvam ekAgro BadraM te 'stu sadA viBo
taTA hi rAmaM vanavAsaniScitaM; samIkzya devI parameRa cetasA
uvAca rAmaM SuBalakzaRaM vaco; baBUva ca svastyayanABikANkziRI
sApanIya tam AyAsam upaspfSya jalaM Suci
cakAra mAtA rAmasya maNgalAni manasvinI
svasti sADyAS ca viSve ca marutaS ca maharzayaH
svasti DAtA viDAtA ca svasti pUzA Bago 'ryamA
ftavaS cEva pakzAS ca mAsAH saMvatsarAH kzapAH
dinAni ca muhUrtAS ca svasti kurvantu te sadA
smftir DftiS ca DarmaS ca pAntu tvAM putra sarvataH
skandaS ca BagavAn devaH somaS ca sabfhaspatiH
saptarzayo nAradaS ca te tvAM rakzantu sarvataH
nakzatrARi ca sarvARi grahAS ca sahadevatAH
mahAvanAni carato munivezasya DImataH
plavagA vfScikA daMSA maSakAS cEva kAnane
sarIsfpAS ca kIwAS ca mA BUvan gahane tava
mahAdvipAS ca siMhAS ca vyAGrA fkzAS ca daMzwriRaH
mahizAH SfNgiRo rOdrA na te druhyantu putraka
nfmAMsaBojanA rOdrA ye cAnye sattvajAtayaH
mA ca tvAM hiMsizuH putra mayA saMpUjitAs tv iha
AgamAs te SivAH santu siDyantu ca parAkramAH
sarvasaMpattayo rAma svastimAn gacCa putraka
svasti te 'stv AntarikzeByaH pArTiveByaH punaH punaH
sarveByaS cEva deveByo ye ca te paripanTinaH
sarvalokapraBur brahmA BUtaBartA taTarzayaH
ye ca SezAH surAs te tvAM rakzantu vanavAsinam
iti mAlyEH suragaRAn ganDES cApi yaSasvinI
stutiBiS cAnurUpABir AnarcAyatalocanA
yan maNgalaM sahasrAkze sarvadevanamaskfte
vftranASe samaBavat tat te Bavatu maNgalam
yan maNgalaM suparRasya vinatAkalpayat purA
amftaM prArTayAnasya tat te Bavatu maNgalam
ozaDIM cApi sidDArTAM viSalyakaraRIM SuBAm
cakAra rakzAM kOsalyA mantrEr aBijajApa ca
Anamya mUrDni cAGrAya parizvajya yaSasvinI
avadat putra sidDArTo gacCa rAma yaTAsuKam
arogaM sarvasidDArTam ayoDyAM punar Agatam
paSyAmi tvAM suKaM vatsa susTitaM rAjaveSmani
mayArcitA devagaRAH SivAdayo; maharzayo BUtamahAsuroragAH
aBiprayAtasya vanaM cirAya te; hitAni kANkzantu diSaS ca rAGava
itIva cASrupratipUrRalocanA; samApya ca svastyayanaM yaTAviDi
pradakziRaM cEva cakAra rAGavaM; punaH punaS cApi nipIqya sasvaje
taTA tu devyA sa kftapradakziRo; nipIqya mAtuS caraRO punaH punaH
jagAma sItAnilayaM mahAyaSAH; sa rAGavaH prajvalitaH svayA SriyA
aBivAdya tu kOsalyAM rAmaH saMprasTito vanam
kftasvastyayano mAtrA DarmizWe vartmani sTitaH
virAjayan rAjasuto rAjamArgaM narEr vftam
hfdayAny AmamanTeva janasya guRavattayA
vEdehI cApi tat sarvaM na SuSrAva tapasvinI
tad eva hfdi tasyAS ca yOvarAjyABizecanam
devakAryaM sma sA kftvA kftajYA hfzwacetanA
aBijYA rAjaDarmARAM rAjaputraM pratIkzate
praviveSATa rAmas tu svaveSma suviBUzitam
prahfzwajanasaMpUrRaM hriyA kiM cid avANmuKaH
aTa sItA samutpatya vepamAnA ca taM patim
apaSyac CokasaMtaptaM cintAvyAkulilendriyam
vivarRavadanaM dfzwvA taM prasvinnam amarzaRam
Aha duHKABisaMtaptA kim idAnIm idaM praBo
adya bArhaspataH SrImAn yuktaH puzyo na rAGava
procyate brAhmaREH prAjYEH kena tvam asi durmanAH
na te SataSalAkena jalaPenaniBena ca
AvftaM vadanaM valgu CatreRABivirAjate
vyajanAByAM ca muKyAByAM SatapatraniBekzaRam
candrahaMsaprakASAByAM vIjyate na tavAnanam
vAgmino bandinaS cApi prahfzwAs tvaM nararzaBa
stuvanto nAdya dfSyante maNgalEH sUtamAgaDAH
na te kzOdraM ca daDi ca brAhmaRA vedapAragAH
mUrDni mUrDAvasiktasya daDati sma viDAnataH
na tvAM prakftayaH sarvA SreRImuKyAS ca BUzitAH
anuvrajitum icCanti pOrajApapadAs taTA
caturBir vegasaMpannEr hayEH kAYcanaBUzaREH
muKyaH puzyaraTo yuktaH kiM na gacCati te 'grataH
na hastI cAgrataH SrImAMs tava lakzaRapUjitaH
prayARe lakzyate vIra kfzRameGagiri praBaH
na ca kAYcanacitraM te paSyAmi priyadarSana
BadrAsanaM puraskftya yAntaM vIrapuraHsaram
aBizeko yadA sajjaH kim idAnIm idaM tava
apUrvo muKavarRaS ca na praharzaS ca lakzyate
itIva vilapantIM tAM provAca raGunandanaH
sIte tatraBavAMs tAta pravrAjayati mAM vanam
kule mahati saMBUte DarmajYe DarmacAriRi
SfRu jAnaki yenedaM krameRAByAgataM mama
rAjYA satyapratijYena pitrA daSaraTena me
kEkeyyE prItamanasA purA dattO mahAvarO
tayAdya mama sajje 'sminn aBizeke nfpodyate
pracoditaH sa samayo DarmeRa pratinirjitaH
caturdaSa hi varzARi vastavyaM daRqake mayA
pitrA me BarataS cApi yOvarAjye niyojitaH
so 'haM tvAm Agato drazwuM prasTito vijanaM vanam
Baratasya samIpe te nAhaM kaTyaH kadA cana
fdDiyuktA hi puruzA na sahante parastavam
tasmAn na te guRAH kaTyA BaratasyAgrato mama
nApi tvaM tena BartavyA viSezeRa kadA cana
anukUlatayA SakyaM samIpe tasya vartitum
ahaM cApi pratijYAM tAM guroH samanupAlayan
vanam adyEva yAsyAmi sTirA Bava manasvini
yAte ca mayi kalyARi vanaM muninizevitam
vratopavAsaratayA BavitavyaM tvayAnaGe
kAlyam utTAya devAnAM kftvA pUjAM yaTAviDi
vanditavyo daSaraTaH pitA mama nareSvaraH
mAtA ca mama kOsalyA vfdDA saMtApakarSitA
Darmam evAgrataH kftvA tvattaH saMmAnam arhati
vanditavyAS ca te nityaM yAH SezA mama mAtaraH
snehapraRayasaMBogEH samA hi mama mAtaraH
BrAtfputrasamO cApi drazwavyO ca viSezataH
tvayA lakzmaRaSatruGnO prAREH priyatarO mama
vipriyaM na ca kartavyaM Baratasya kadA cana
sa hi rAjA praBuS cEva deSasya ca kulasya ca
ArADitA hi SIlena prayatnES copasevitAH
rAjAnaH saMprasIdanti prakupyanti viparyaye
OrasAn api putrAn hi tyajanty ahitakAriRaH
samarTAn saMpragfhRanti janAn api narADipAH
ahaM gamizyAmi mahAvanaM priye; tvayA hi vastavyam ihEva BAmini
yaTA vyalIkaM kuruze na kasya cit; taTA tvayA kAryam idaM vaco mama
evam uktA tu vEdehI priyArhA priyavAdinI
praRayAd eva saMkrudDA BartAram idam abravIt
Aryaputra pitA mAtA BrAtA putras taTA snuzA
svAni puRyAni BuYjAnAH svaM svaM BAgyam upAsate
Bartur BAgyaM tu BAryEkA prApnoti puruzarzaBa
ataS cEvAham AdizwA vane vastavyam ity api
na pitA nAtmajo nAtmA na mAtA na saKIjanaH
iha pretya ca nArIRAM patir eko gatiH sadA
yadi tvaM prasTito durgaM vanam adyEva rAGava
agratas te gamizyAmi mfdnantI kuSakaRwakAn
IrzyA rozO bahizkftya BuktaSezam ivodakam
naya mAM vIra viSrabDaH pApaM mayi na vidyate
prAsAdAgrEr vimAnEr vA vEhAyasagatena vA
sarvAvasTAgatA BartuH pAdacCAyA viSizyate
anuSizwAsmi mAtrA ca pitrA ca viviDASrayam
nAsmi saMprati vaktavyA vartitavyaM yaTA mayA
suKaM vane nivatsyAmi yaTEva Bavane pituH
acintayantI trIMl lokAMS cintayantI pativratam
SuSrUzamARA te nityaM niyatA brahmacAriRI
saha raMsye tvayA vIra vanezu maDuganDizu
tvaM hi kartuM vane Sakto rAma saMparipAlanam
anyasya pE janasyeha kiM punar mama mAnada
PalamUlASanA nityaM BavizyAmi na saMSayaH
na te duHKaM karizyAmi nivasantI saha tvayA
icCAmi saritaH SElAn palvalAni vanAni ca
drazwuM sarvatra nirBItA tvayA nATena DImatA
haMsakAraRqavAkIrRAH padminIH sADupuzpitAH
icCeyaM suKinI drazwuM tvayA vIreRa saMgatA
saha tvayA viSAlAkza raMsye paramanandinI
evaM varzasahasrARAM SataM vAhaM tvayA saha
svarge 'pi ca vinA vAso BavitA yadi rAGava
tvayA mama naravyAGra nAhaM tam api rocaye
ahaM gamizyAmi vanaM sudurgamaM; mfgAyutaM vAnaravAraREr yutam
vane nivatsyAmi yaTA pitur gfhe; tavEva pAdAv upagfhya saMmatA
ananyaBAvAm anuraktacetasaM; tvayA viyuktAM maraRAya niScitAm
nayasva mAM sADu kuruzva yAcanAM; na te mayAto gurutA Bavizyati
taTA bruvARAm api Darmavatsalo; na ca sma sItAM nfvaro ninIzati
uvAca cEnAM bahu saMnivartane; vane nivAsasya ca duHKitAM prati
sa evaM bruvatIM sItAM DarmajYo DarmavatsalaH
nivartanArTe DarmAtmA vAkyam etad uvAca ha
sIte mahAkulInAsi Darme ca niratA sadA
ihAcara svaDarmaM tvaM mA yaTA manasaH suKam
sIte yaTA tvAM vakzyAmi taTA kAryaM tvayAbale
vane dozA hi bahavo vadatas tAn niboDa me
sIte vimucyatAm ezA vanavAsakftA matiH
bahudozaM hi kAntAraM vanam ity aBiDIyate
hitabudDyA Kalu vaco mayEtad aBiDIyate
sadA suKaM na jAnAmi duHKam eva sadA vanam
girinirJarasaMBUtA girikandaravAsinAm
siMhAnAM ninadA duHKAH SrotuM duHKam ato vanam
supyate parRaSayyAsu svayaM BagnAsu BUtale
rAtrizu SramaKinnena tasmAd duHKataraM vanam
upavAsaS ca kartavyA yaTAprARena mETili
jawABAraS ca kartavyo valkalAmbaraDAriRA
atIva vAtas timiraM buBukzA cAtra nityaSaH
BayAni ca mahAnty atra tato duHKataraM vanam
sarIsfpAS ca bahavo bahurUpAS ca BAmini
caranti pfTivIM darpAd ato duKataraM vanam
nadInilayanAH sarpA nadIkuwilagAminaH
tizWanty Avftya panTAnam ato duHKataraM vanam
pataMgA vfScikAH kIwA daMSAS ca maSakEH saha
bADante nityam abale sarvaM duHKam ato vanam
drumAH kaRwakinaS cEva kuSakASAS ca BAmini
vane vyAkulaSAKAgrAs tena duHKataraM vanam
tad alaM te vanaM gatvA kzamaM na hi vanaM tava
vimfSann iha paSyAmi bahudozataraM vanam
vanaM tu netuM na kftA matis tadA; baBUva rAmeRa yadA mahAtmanA
na tasya sItA vacanaM cakAra tat; tato 'bravId rAmam idaM suduHKitA
etat tu vacanaM SrutvA sItA rAmasya duHKitA
prasaktASrumuKI mandam idaM vacanam abravIt
ye tvayA kIrtitA dozA vane vastavyatAM prati
guRAn ity eva tAn vidDi tava snehapuraskftAn
tvayA ca saha gantavyaM mayA gurujanAjYayA
tvadviyogena me rAma tyaktavyam iha jIvitam
na ca mAM tvatsamIpasTam api Saknoti rAGava
surARAm ISvaraH SakraH praDarzayitum ojasA
patihInA tu yA nArI na sA Sakzyati jIvitum
kAmam evaMviDaM rAma tvayA mama vidarSitam
aTa cApi mahAprAjYa brAhmaRAnAM mayA Srutam
purA pitfgfhe satyaM vastavyaM kila me vane
lakzaRiByo dvijAtiByaH SrutvAhaM vacanaM gfhe
vanavAsakftotsAhA nityam eva mahAbala
AdeSo vanavAsasya prAptavyaH sa mayA kila
sA tvayA saha tatrAhaM yAsyAmi priya nAnyaTA
kftAdeSA BavizyAmi gamizyAmi saha tvayA
kAlaS cAyaM samutpannaH satyavAg Bavatu dvijaH
vanavAse hi jAnAmi duHKAni bahuDA kila
prApyante niyataM vIra puruzEr akftAtmaBiH
kanyayA ca pitur gehe vanavAsaH Sruto mayA
BikziRyAH sADuvfttAyA mama mAtur ihAgrataH
prasAditaS ca vE pUrvaM tvaM vE bahuviDaM praBo
gamanaM vanavAsasya kANkzitaM hi saha tvayA
kftakzaRAhaM BadraM te gamanaM prati rAGava
vanavAsasya SUrasya caryA hi mama rocate
SudDAtman premaBAvAd Di BavizyAmi vikalmazA
BartAram anugacCantI BartA hi mama dEvatam
pretyaBAve 'pi kalyARaH saMgamo me saha tvayA
Srutir hi SrUyate puRyA brAhmaRAnAM yaSasvinAm
iha loke ca pitfBir yA strI yasya mahAmate
adBir dattA svaDarmeRa pretyaBAve 'pi tasya sA
evam asmAt svakAM nArIM suvfttAM hi pativratAm
nABirocayase netuM tvaM mAM keneha hetunA
BaktAM pativratAM dInAM mAM samAM suKaduHKayoH
netum arhasi kAkutsTa samAnasuKaduHKinIm
yadi mAM duHKitAm evaM vanaM netuM na cecCasi
vizam agniM jalaM vAham AsTAsye mftyukAraRAt
evaM bahuviDaM taM sA yAcate gamanaM prati
nAnumene mahAbAhus tAM netuM vijanaM vanam
evam uktA tu sA cintAM mETilI samupAgatA
snApayantIva gAm uzREr aSruBir nayanacyutEH
cintayantIM taTA tAM tu nivartayitum AtmavAn
kroDAvizwAM tu vEdehIM kAkutsTo bahv asAntvayat
sAntvyamAnA tu rAmeRa mETilI janakAtmajA
vanavAsanimittAya BartAram idam abravIt
sA tam uttamasaMvignA sItA vipulavakzasaM
praRayAc cABimAnAc ca paricikzepa rAGavam
kiM tvAmanyata vEdehaH pitA me miTilADipaH
rAma jAmAtaraM prApya striyaM puruzavigraham
anftaM balaloko 'yam ajYAnAd yad Di vakzyati
tejo nAsti paraM rAme tapatIva divAkare
kiM hi kftvA vizaRRas tvaM kuto vA Bayam asti te
yat parityaktukAmas tvaM mAm ananyaparAyaRAm
dyumatsenasutaM vIra satyavantam anuvratAm
sAvitrIm iva mAM vidDi tvam AtmavaSavartinIm
na tv ahaM manasApy anyaM drazwAsmi tvadfte 'naGa
tvayA rAGava gacCeyaM yaTAnyA kulapAMsanI
svayaM tu BAryAM kOmArIM ciram aDyuzitAM satIm
SElUza iva mAM rAma pareByo dAtum icCasi
sa mAm anAdAya vanaM na tvaM prasTAtum arhasi
tapo vA yadi vAraRyaM svargo vA syAt saha tvayA
na ca me BavitA tatra kaS cit paTi pariSramaH
pfzWatas tava gacCantyA vihAraSayanezv api
kuSakASaSarezIkA ye ca kaRwakino drumAH
tUlAjinasamasparSA mArge mama saha tvayA
mahAvAta samudDUtaM yan mAm avakarizyati
rajo ramaRa tan manye parArDyam iva candanam
SAdvalezu yad Asizye vanAnte vanagoracA
kuTAstaraRatalpezu kiM syAt suKataraM tataH
patraM mUlaM PalaM yat tvam alpaM vA yadi vA bahu
dAsyasi svayam Ahftya tan me 'mftarasopamam
na mAtur na pitus tatra smarizyAmi na veSmanaH
ArtavAny upaBuYjAnA puzpARi ca PalAni ca
na ca tatra gataH kiM cid drazwum arhasi vipriyam
matkfte na ca te Soko na BavizyAmi durBarA
yas tvayA saha sa svargo nirayo yas tvayA vinA
iti jAnan parAM prItiM gacCa rAma mayA saha
aTa mAm evam avyagrAM vanaM nEva nayizyasi
vizam adyEva pAsyAmi mA viSaM dvizatAM vaSam
paScAd api hi duHKena mama nEvAsti jIvitam
ujJitAyAs tvayA nATa tadEva maraRaM varam
idaM hi sahituM SokaM muhUrtam api notsahe
kiM punar daSavarzARi trIRi cEkaM ca duHKitA
iti sA SokasaMtaptA vilapya karuRaM bahu
cukroSa patim AyastA BfSam AliNgya sasvaram
sA vidDA bahuBir vAkyEr digDEr iva gajANganA
cira saMniyataM bAzpaM mumocAgnim ivAraRiH
tasyAH sPawikasaMkASaM vAri saMtApasaMBavam
netrAByAM parisusrAva paNkajAByAm ivodakam
tAM parizvajya bAhuByAM visaMjYAm iva duHKitAm
uvAca vacanaM rAmaH pariviSvAsayaMs tadA
na devi tava duHKena svargam apy aBirocaye
na hi me 'sti BayaM kiM cit svayamBor iva sarvataH
tava sarvam aBiprAyam avijYAya SuBAnane
vAsaM na rocaye 'raRye SaktimAn api rakzaRe
yat sfzwAsi mayA sArDaM vanavAsAya mETili
na vihAtuM mayA SakyA kIrtir AtmavatA yaTA
Darmas tu gajanAsoru sadBir AcaritaH purA
taM cAham anuvarte 'dya yaTA sUryaM suvarcalA
eza Darmas tu suSroRi pitur mAtuS ca vaSyatA
ataS cAjYAM vyatikramya nAhaM jIvitum utsahe
sa mAM pitA yaTA SAsti satyaDarmapaTe sTitaH
taTA vartitum icCAmi sa hi DarmaH sanAtanaH
anugacCasva mAM BIru sahaDarmacarI Bava
brAhmaReByaS ca ratnAni BikzukeByaS ca Bojanam
dehi cASaMsamAneByaH saMtvarasva ca mAciram
anukUlaM tu sA Bartur jYAtvA gamanam AtmanaH
kzipraM pramuditA devI dAtum evopacakrame
tataH prahfzwA paripUrRamAnasA; yaSasvinI Bartur avekzya BAzitam
DanAni ratnAni ca dAtum aNganA; pracakrame DarmaBftAM manasvinI
tato 'bravIn mahAtejA rAmo lakzmaRam agrataH
sTitaM prAggAminaM vIraM yAcamAnaM kftAYjalim
mayAdya saha sOmitre tvayi gacCati tad vanam
ko Barizyati kOsalyAM sumitrAM vA yaSasvinIm
aBivarzati kAmEr yaH parjanyaH pfTivIm iva
sa kAmapASaparyasto mahAtejA mahIpatiH
sA hi rAjyam idaM prApya nfpasyASvapateH sutA
duHKitAnAM sapatnInAM na karizyati SoBanam
evam uktas tu rAmeRa lakzmaRaH SlakzRayA girA
pratyuvAca tadA rAmaM vAkyajYo vAkyakovidam
tavEva tejasA vIra BarataH pUjayizyati
kOsalyAM ca sumitrAM ca prayato nAtra saMSayaH
kOsalyA biBfyAd AryA sahasram api madviDAn
yasyAH sahasraM grAmARAM saMprAptam upajIvanam
Danur AdAya saSaraM KanitrapiwakADaraH
agratas te gamizyAmi panTAnam anudarSayan
AharizyAmi te nityaM mUlAni ca PalAni ca
vanyAni yAni cAnyAni svAhArARi tapasvinAm
BavAMs tu saha vEdehyA girisAnuzu raMsyate
ahaM sarvaM karizyAmi jAgrataH svapataS ca te
rAmas tv anena vAkyena suprItaH pratyuvAca tam
vrajApfcCasva sOmitre sarvam eva suhfjjanam
ye ca rAjYo dadO divye mahAtmA varuRaH svayam
janakasya mahAyajYe DanuzI rOdradarSane
aBedyakavace divye tURI cAkzayasAyakO
AdityavimalO coBO KaqgO hemaparizkftO
satkftya nihitaM sarvam etad AcAryasadmani
sa tvam AyuDam AdAya kzipram Avraja lakzmaRa
sa suhfjjanam Amantrya vanavAsAya niScitaH
ikzvAkugurum Amantrya jagrAhAyuDam uttamam
tad divyaM rAjaSArdUlaH satkftaM mAlyaBUzitam
rAmAya darSayAm Asa sOmitriH sarvam AyuDam
tam uvAcAtmavAn rAmaH prItyA lakzmaRam Agatam
kAle tvam AgataH sOmya kANkzite mama lakzmaRa
ahaM pradAtum icCAmi yad idaM mAmakaM Danam
brAhmaReByas tapasviByas tvayA saha paraMtapa
vasantIha dfQaM BaktyA guruzu dvijasattamAH
tezAm api ca me BUyaH sarvezAM copajIvinAm
vasizWaputraM tu suyajYam AryaM; tvam AnayASu pravaraM dvijAnAm
aBiprayAsyAmi vanaM samastAn; aByarcya SizwAn aparAn dvijAtIn
tataH SAsanam AjYAya BrAtuH SuBataraM priyam
gatvA sa praviveSASu suyajYasya niveSanam
taM vipram agnyagArasTaM vanditvA lakzmaRo 'bravIt
saKe 'ByAgacCa paSya tvaM veSma duzkarakAriRaH
tataH saMDyAm upAsyASu gatvA sOmitriRA saha
juzwaM tat prAviSal lakzmyA ramyaM rAmaniveSanam
tam AgataM vedavidaM prAYjaliH sItayA saha
suyajYam aBicakrAma rAGavo 'gnim ivArcitam
jAtarUpamayEr muKyEr aNgadEH kuRqalEH SuBEH
sahema sUtrEr maRiBiH keyUrEr valayEr api
anyES ca ratnEr bahuBiH kAkutsTaH pratyapUjayat
suyajYaM sa tadovAca rAmaH sItApracoditaH
hAraM ca hemasUtraM ca BAryAyE sOmya hAraya
raSanAM cADunA sItA dAtum icCati te saKe
paryaNkam agryAstaraRaM nAnAratnaviBUzitam
tam apIcCati vEdehI pratizWApayituM tvayi
nAgaH SatruM jayo nAma mAtulo yaM dadO mama
taM te gajasahasreRa dadAmi dvijapuMgava
ity uktaH sa hi rAmeRa suyajYaH pratigfhya tat
rAmalakzmaRasItAnAM prayuyojASizaH SivAH
aTa BrAtaram avyagraM priyaM rAmaH priyaMvadaH
sOmitriM tam uvAcedaM brahmeva tridaSeSvaram
agastyaM kOSikaM cEva tAv uBO brAhmaRottamO
arcayAhUya sOmitre ratnEH sasyam ivAmbuBiH
kOsalyAM ca ya ASIrBir BaktaH paryupatizWati
AcAryas tEttirIyARAm aBirUpaS ca vedavit
tasya yAnaM ca dAsIS ca sOmitre saMpradApaya
kOSeyAni ca vastrARi yAvat tuzyati sa dvijaH
sUtaS citraraTaS cAryaH sacivaH sucirozitaH
tozayEnaM mahArhES ca ratnEr vastrEr DanEs taTA
SAlivAhasahasraM ca dve Sate BadrakAMs taTA
vyaYjanArTaM ca sOmitre gosahasram upAkuru
tataH sa puruzavyAGras tad DanaM lakzmaRaH svayam
yaToktaM brAhmaRendrARAm adadAd Danado yaTA
aTAbravId bAzpakalAMs tizWataS copajIvinaH
saMpradAya bahu dravyam ekEkasyopajIvinaH
lakzmaRasya ca yad veSma gfhaM ca yad idaM mama
aSUnyaM kAryam ekEkaM yAvadAgamanaM mama
ity uktvA duHKitaM sarvaM janaM tam upajIvinam
uvAcedaM DanaDyakzaM Danam AnIyatAm iti
tato 'sya Danam AjahruH sarvam evopajIvinaH
tataH sa puruzavyAGras tad DanaM sahalakzmaRaH
dvijeByo bAlavfdDeByaH kfpaReByo 'ByadApayat
tatrAsIt piNgalo gArgyas trijawo nAma vE dvijaH
A paYcamAyAH kakzyAyA nEnaM kaS cid avArayat
sa rAjaputram AsAdya trijawo vAkyam abravIt
nirDano bahuputro 'smi rAjaputra mahAyaSaH
uYCavfttir vane nityaM pratyavekzasva mAm iti
tam uvAca tato rAmaH parihAsasamanvitam
gavAM sahasram apy ekaM na tu viSrARitaM mayA
parikzipasi daRqena yAvat tAvad avApsyasi
sa SAwIM tvaritaH kawyAM saMBrAntaH parivezwya tAm
AviDya daRqaM cikzepa sarvaprARena vegitaH
uvAca ca tato rAmas taM gArgyam aBisAntvayan
manyur na Kalu kartavyaH parihAso hy ayaM mama
tataH saBAryas trijawo mahAmunir; gavAm anIkaM pratigfhya moditaH
yaSobalaprItisuKopabfMhiRIs; tad ASizaH pratyavadan mahAtmanaH
dattvA tu saha vEdehyA brAhmaReByo DanaM bahu
jagmatuH pitaraM drazwuM sItayA saha rAGavO
tato gfhIte duzprekzye aSoBetAM tadAyuDe
mAlAdAmaBir Asakte sItayA samalaMkfte
tataH prAsAdaharmyARi vimAnaSiKarARi ca
aDiruhya janaH SrImAn udAsIno vyalokayat
na hi raTyAH sma Sakyante gantuM bahujanAkulAH
Aruhya tasmAt prAsAdAn dInAH paSyanti rAGavam
padAtiM varjitacCatraM rAmaM dfzwvA tadA janAH
Ucur bahuviDA vAcaH SokopahatacetasaH
yaM yAntam anuyAti sma caturaNgabalaM mahat
tam ekaM sItayA sArDam anuyAti sma lakzmaRaH
ESvaryasya rasajYaH san kAminAM cEva kAmadaH
necCaty evAnftaM kartuM pitaraM DarmagOravAt
yA na SakyA purA drazwuM BUtEr AkASagEr api
tAm adya sItAM paSyanti rAjamArgagatA janAH
aNgarAgocitAM sItAM raktacandana sevinIm
varzam uzRaM ca SItaM ca nezyaty ASu vivarRatAm
adya nUnaM daSaraTaH sattvam AviSya BAzate
na hi rAjA priyaM putraM vivAsayitum arhati
nirguRasyApi putrasyA kATaM syAd vipravAsanam
kiM punar yasya loko 'yaM jito vfttena kevalam
AnfSaMsyam anukroSaH SrutaM SIlaM damaH SamaH
rAGavaM SoBayanty ete zaqguRAH puruzottamam
tasmAt tasyopaGAtena prajAH paramapIqitAH
OdakAnIva sattvAni grIzme salilasaMkzayAt
pIqayA pIqitaM sarvaM jagad asya jagatpateH
mUlasyevopaGAtena vfkzaH puzpaPalopagaH
te lakzmaRa iva kzipraM sapatnyaH sahabAnDavAH
gacCantam anugacCAmo yena gacCati rAGavaH
udyAnAni parityajya kzetrARi ca gfhARi ca
ekaduHKasuKA rAmam anugacCAma DArmikam
samudDftaniDAnAni pariDvastAjirARi ca
upAttaDanaDAnyAni hftasArARi sarvaSaH
rajasAByavakIrRAni parityaktAni dEvatEH
asmattyaktAni veSmAni kEkeyI pratipadyatAm
vanaM nagaram evAstu yena gacCati rAGavaH
asmABiS ca parityaktaM puraM saMpadyatAM vanam
bilAni daMzwriRaH sarve sAnUni mfgapakziRaH
asmattyaktaM prapadyantAM sevyamAnaM tyajantu ca
ity evaM viviDA vAco nAnAjanasamIritAH
SuSrAva rAmaH SrutvA ca na vicakre 'sya mAnasaM
pratIkzamARo 'BijanaM tadArtam; anArtarUpaH prahasann ivATa
jagAma rAmaH pitaraM didfkzuH; pitur nideSaM viDivac cikIrzuH
tat pUrvam EkzvAkasuto mahAtmA; rAmo gamizyan vanam ArtarUpam
vyatizWata prekzya tadA sumantraM; pitur mahAtmA pratihAraRArTam
pitur nideSena tu Darmavatsalo; vanapraveSe kftabudDiniScayaH
sa rAGavaH prekzya sumantram abravIn; nivedayasvAgamanaM nfpAya me
sa rAmaprezitaH kzipraM saMtApakaluzendriyaH
praviSya nfpatiM sUto niHSvasantaM dadarSa ha
Alokya tu mahAprAjYaH paramAkula cetasaM
rAmam evAnuSocantaM sUtaH prAYjalir Asadat
ayaM sa puruzavyAGra dvAri tizWati te sutaH
brAhmaReByo DanaM dattvA sarvaM cEvopajIvinAm
sa tvA paSyatu BadraM te rAmaH satyaparAkramaH
sarvAn suhfda ApfcCya tvAm idAnIM didfkzate
gamizyati mahAraRyaM taM paSya jagatIpate
vftaM rAjaguREH sarvEr Adityam iva raSmiBiH
sa satyavAdI DarmAtmA gAmBIryAt sAgaropamaH
AkASa iva nizpaNko narendraH pratyuvAca tam
sumantrAnaya me dArAn ye ke cid iha mAmakAH
dArEH parivftaH sarvEr drazwum icCAmi rAGavam
so 'ntaHpuram atItyEva striyas tA vAkyam abravIt
Aryo hvayati vo rAjA gamyatAM tatra mAciram
evam uktAH striyaH sarvAH sumantreRa nfpAjYayA
pracakramus tad BavanaM Bartur AjYAya SAsanam
arDasaptaSatAs tAs tu pramadAs tAmralocanAH
kOsalyAM parivAryATa SanEr jagmur DftavratAH
Agatezu ca dArezu samavekzya mahIpatiH
uvAca rAjA taM sUtaM sumantrAnaya me sutam
sa sUto rAmam AdAya lakzmaRaM mETilIM tadA
jagAmABimuKas tUrRaM sakASaM jagatIpateH
sa rAjA putram AyAntaM dfzwvA dUrAt kftAYjalim
utpapAtAsanAt tUrRam ArtaH strIjanasaMvftaH
so 'BidudrAva vegena rAmaM dfzwvA viSAM patiH
tam asaMprApya duHKArtaH papAta Buvi mUrCitaH
taM rAmo 'ByapAtat kzipraM lakzmaRaS ca mahAraTaH
visaMjYam iva duHKena saSokaM nfpatiM tadA
strIsahasraninAdaS ca saMjajYe rAjaveSmani
hAhA rAmeti sahasA BUzaRaDvanimUrCitaH
taM parizvajya bAhuByAM tAv uBO rAmalakzmaRO
paryaNke sItayA sArDaM rudantaH samaveSayan
aTa rAmo muhUrtena labDasaMjYaM mahIpatim
uvAca prAYjalir BUtvA SokArRavapariplutam
ApfcCe tvAM mahArAja sarvezAm ISvaro 'si naH
prasTitaM daRqakAraRyaM paSya tvaM kuSalena mAm
lakzmaRaM cAnujAnIhi sItA cAnveti mAM vanam
kAraREr bahuBis taTyEr vAryamARO na cecCataH
anujAnIhi sarvAn naH Sokam utsfjya mAnada
lakzmaRaM mAM ca sItAM ca prajApatir iva prajAH
pratIkzamARam avyagram anujYAM jagatIpateH
uvAca rarjA saMprekzya vanavAsAya rAGavam
ahaM rAGava kEkeyyA varadAnena mohitaH
ayoDyAyAs tvam evAdya Bava rAjA nigfhya mAm
evam ukto nfpatinA rAmo DarmaBftAM varaH
pratyuvAcAYjaliM kftvA pitaraM vAkyakovidaH
BavAn varzasahasrAya pfTivyA nfpate patiH
ahaM tv araRye vatsyAmi na me kAryaM tvayAnftam
Sreyase vfdDaye tAta punarAgamanAya ca
gacCasvArizwam avyagraH panTAnam akutoBayam
adya tv idAnIM rajanIM putra mA gacCa sarvaTA
mAtaraM mAM ca saMpaSyan vasemAm adya SarvarIm
tarpitaH sarvakAmEs tvaM SvaHkAle sADayizyasi
aTa rAmas taTA SrutvA pitur Artasya BAzitam
lakzmaRena saha BrAtrA dIno vacanam abravIt
prApsyAmi yAn adya guRAn ko me SvastAn pradAsyati
apakramaRam evAtaH sarvakAmEr ahaM vfRe
iyaM sarAzwrA sajanA DanaDAnyasamAkulA
mayA visfzwA vasuDA BaratAya pradIyatAm
apagacCatu te duHKaM mA BUr bAzpapariplutaH
na hi kzuByati durDarzaH samudraH saritAM patiH
nEvAhaM rAjyam icCAmi na suKaM na ca mETilIm
tvAm ahaM satyam icCAmi nAnftaM puruzarzaBa
puraM ca rAzwraM ca mahI ca kevalA; mayA nisfzwA BaratAya dIyatAm
ahaM nideSaM Bavato 'nupAlayan; vanaM gamizyAmi cirAya sevitum
mayA nisfzwAM Barato mahIm imAM; saSElaKaRqAM sapurAM sakAnanAm
SivAM susImAm anuSAstu kevalaM; tvayA yad uktaM nfpate yaTAstu tat
na me taTA pArTiva DIyate mano; mahatsu kAmezu na cAtmanaH priye
yaTA nideSe tava SizwasaMmate; vyapEtu duHKaM tava matkfte 'naGa
tad adya nEvAnaGa rAjyam avyayaM; na sarvakAmAn na suKaM na mETilIm
na jIvitaM tvAm anftena yojayan; vfRIya satyaM vratam astu te taTA
PalAni mUlAni ca Bakzayan vane; girIMS ca paSyan saritaH sarAMsi ca
vanaM praviSyEva vicitrapAdapaM; suKI BavizyAmi tavAstu nirvftiH
tataH sumantram EkzvAkaH pIqito 'tra pratijYayA
sabAzpam atiniHSvasya jagAdedaM punaH punaH
sUta ratnasusaMpUrRA caturviDabalA camUH
rAgavasyAnuyAtrArTaM kzipraM prativiDIyatAm
rUpAjIvA ca SAlinyo vaRijaS ca mahADanAH
SoBayantu kumArasya vAhinIM suprasAritAH
ye cEnam upajIvanti ramate yES ca vIryataH
tezAM bahuviDaM dattvA tAn apy atra niyojaya
niGnan mfgAn kuYjarAMS ca pibaMS cAraRyakaM maDu
nadIS ca viviDAH paSyan na rAjyaM saMsmarizyati
DAnyakoSaS ca yaH kaS cid DanakoSaS ca mAmakaH
tO rAmam anugacCetAM vasantaM nirjane vane
yajan puRyezu deSezu visfjaMS cAptadakziRAH
fziBiS ca samAgamya pravatsyati suKaM vane
BarataS ca mahAbAhur ayoDyAM pAlayizyati
sarvakAmEH punaH SrImAn rAmaH saMsADyatAm iti
evaM bruvati kAkutsTe kEkeyyA Bayam Agatam
muKaM cApy agamAc CezaM svaraS cApi nyaruDyata
sA vizaRRA ca saMtrastA kEkeyI vAkyam abravIt
rAjyaM gatajanaM sADo pItamaRqAM surAm iva
nirAsvAdyatamaM SUnyaM Barato nABipatsyate
kEkeyyAM muktalajjAyAM vadantyAm atidAruRam
rAjA daSaraTo vAkyam uvAcAyatalocanAm
vahantaM kiM tudasi mAM niyujya Duri mAhite
kEkeyI dviguRaM krudDA rAjAnam idam abravIt
tavEva vaMSe sagaro jyezWaM putram upAruDat
asamaYja iti KyAtaM taTAyaM gantum arhati
evam ukto Dig ity eva rAjA daSaraTo 'bravIt
vrIqitaS ca janaH sarvaH sA ca tan nAvabuDyata
tatra vfdDo mahAmAtraH sidDArTo nAma nAmataH
Sucir bahumato rAjYaH kEkeyIm idam abravIt
asamaYjo gfhItvA tu krIqitaH paTi dArakAn
sarayvAH prakzipann apsu ramate tena durmatiH
taM dfzwvA nAgaraH sarve krudDA rAjAnam abruvan
asamaYjaM vfzIRvEkam asmAn vA rAzwravarDana
tAn uvAca tato rAjA kiMnimittam idaM Bayam
tAS cApi rAjYA saMpfzwA vAkyaM prakftayo 'bruvan
krIqitas tv eza naH putrAn bAlAn udBrAntacetanaH
sarayvAM prakzipan mOrKyAd atulAM prItim aSnute
sa tAsAM vacanaM SrutvA prakftInAM narADipa
taM tatyAjAhitaM putraM tAsAM priyacikIrzayA
ity evam atyajad rAjA sagaro vE suDArmikaH
rAmaH kim akarot pApaM yenEvam uparuDyate
SrutvA tu sidDArTavaco rAjA SrAntatarasvanaH
SokopahatayA vAcA kEkeyIm idam abravIt
anuvrajizyAmy aham adya rAmaM; rAjyaM parityajya suKaM DanaM ca
sahEva rAjYA Baratena ca tvaM; yaTA suKaM BuNkzva cirAya rAjyam
mahAmAtravacaH SrutvA rAmo daSaraTaM tadA
anvaBAzata vAkyaM tu vinayajYo vinItavat
tyaktaBogasya me rAjan vane vanyena jIvataH
kiM kAryam anuyAtreRa tyaktasaNgasya sarvataH
yo hi dattvA dvipaSrezWaM kakzyAyAM kurute manaH
rajjusnehena kiM tasya tyajataH kuYjarottamam
taTA mama satAM SrezWa kiM DvajinyA jagatpate
sarvARy evAnujAnAmi cIrARy evAnayantu me
Kanitrapiwake coBe mamAnayata gacCataH
caturdaSa vane vAsaM varzARi vasato mama
aTa cIrARi kEkeyI svayam Ahftya rAGavam
uvAca pariDatsveti janOGe nirapatrapA
sa cIre puruzavyAGraH kEkeyyAH pratigfhya te
sUkzmavastram avakzipya munivastrARy avasta ha
lakzmaRaS cApi tatrEva vihAya vasane SuBe
tApasAc CAdane cEva jagrAha pitur agrataH
aTAtmapariDAnArTaM sItA kOSeyavAsinI
samIkzya cIraM saMtrastA pfzatI vAgurAm iva
sA vyapatrapamAReva pratigfhya ca durmanAH
ganDarvarAjapratimaM BartAram idam abravIt
kaTaM nu cIraM baDnanti munayo vanavAsinaH
kftvA kaRWe ca sA cIram ekam AdAya pARinA
tasTO hy akuzalA tatra vrIqitA janakAtmaja
tasyAs tat kzipram Agamya rAmo DarmaBftAM varaH
cIraM babanDa sItAyAH kOSeyasyopari svayam
tasyAM cIraM vasAnAyAM nATavatyAm anATavat
pracukroSa janaH sarvo Dik tvAM daSaraTaM tv iti
sa niHSvasyozRam EkzvAkas tAM BAryAm idam abravIt
kEkeyi kuSacIreRa na sItA gantum arhati
nanu paryAptam etat te pApe rAmavivAsanam
kim eBiH kfpaREr BUyaH pAtakEr api te kftEH
evaM bruvantaM pitaraM rAmaH saMprasTito vanam
avAkSirasam AsInam idaM vacanam abravIt
iyaM DArmika kOsalyA mama mAtA yaSasvinI
vfdDA cAkzudraSIlA ca na ca tvAM devagarhite
mayA vihInAM varada prapannAM SokasAgaram
adfzwapUrvavyasanAM BUyaH saMmantum arhasi
imAM mahendropamajAtagarBiRIM; taTA viDAtuM janamIM mamArhasi
yaTA vanasTe mayi SokakarSitA; na jIvitaM nyasya yamakzayaM vrajet
rAmasya tu vacaH SrutvA munivezaDaraM ca tam
samIkzya saha BAryABI rAjA vigatacetanaH
nEnaM duHKena saMtaptaH pratyavEkzata rAGavam
na cEnam aBisaMprekzya pratyaBAzata durmanAH
sa muhUrtam ivAsaMjYo duHKitaS ca mahIpatiH
vilalApa mahAbAhU rAmam evAnucintayan
manye Kalu mayA pUrvaM vivatsA bahavaH kftAH
prARino hiMsitA vApi tasmAd idam upasTitam
na tv evAnAgate kAle dehAc cyavati jIvitam
kEkeyyA kliSyamAnasya mftyur mama na vidyate
yo 'haM pAvakasaMkASaM paSyAmi purataH sTitam
vihAya vasane sUkzme tApasAcCAdam Atmajam
ekasyAH Kalu kEkeyyAH kfte 'yaM kliSyate janaH
svArTe prayatamAnAyAH saMSritya nikftiM tv imAm
evam uktvA tu vacanaM bAzpeRa pihitekzRaha
rAmeti sakfd evoktvA vyAhartuM na SaSAka ha
saMjYAM tu pratilaByEva muhUrtAt sa mahIpatiH
netrAByAm aSrupUrRAByAM sumantram idam abravIt
OpavAhyaM raTaM yuktvA tvam AyAhi hayottamEH
prApayEnaM mahABAgam ito janapadAt param
evaM manye guRavatAM guRAnAM Palam ucyate
pitrA mAtrA ca yat sADur vIro nirvAsyate vanam
rAjYo vacanam AjYAya sumantraH SIGravikramaH
yojayitvAyayO tatra raTam aSvEr alaMkftam
taM raTaM rAjaputrAya sUtaH kanakaBUzitam
Acacakze 'YjaliM kftvA yuktaM paramavAjiBiH
rAjA satvaram AhUya vyApftaM vittasaMcaye
uvAca deSakAlajYo niScitaM sarvataH Suci
vAsAMsi ca mahArhARi BUzaRAni varARi ca
varzARy etAni saMKyAya vEdehyAH kzipram Anaya
narendreREvam uktas tu gatvA koSagfhaM tataH
prAyacCat sarvam Ahftya sItAyE kzipram eva tat
sA sujAtA sujAtAni vEdehI prasTitA vanam
BUzayAm Asa gAtrARi tEr vicitrEr viBUzaREH
vyarAjayata vEdehI veSma tat suviBUzitA
udyato 'MSumataH kAle KaM praBeva vivasvataH
tAM BujAByAM parizvajya SvaSrUr vacanam abravIt
anAcarantIM kfpaRaM mUDny upAGrAya mETilIm
asatyaH sarvaloke 'smin satataM satkftAH priyEH
BartAraM nAnumanyante vinipAtagataM striyaH
sa tvayA nAvamantavyaH putraH pravrAjito mama
tava dEvatam astv eza nirDanaH saDano 'pi vA
vijYAya vacanaM sItA tasyA DarmArTasaMhitam
kftAYjalir uvAcedaM SvaSrUm aBimuKe sTitA
karizye sarvam evAham AryA yad anuSAsti mAm
aBijYAsmi yaTA Bartur vartitavyaM SrutaM ca me
na mAm asajjanenAryA samAnayitum arhati
DarmAd vicalituM nAham alaM candrAd iva praBA
nAtantrI vAdyate vIRA nAcakro vartate raTaH
nApatiH suKam eDate yA syAd api SatAtmajA
mitaM dadAti hi pitA mitaM mAtA mitaM sutaH
amitasya hi dAtAraM BartAraM kA na pUjayet
sAham evaMgatA SrezWA SrutaDarmaparAvarA
Arye kim avamanyeyaM strIRAM BartA hi dEvatam
sItAyA vacanaM SrutvA kOsalyA hfdayaMgamam
SudDasattvA mumocASru sahasA duHKaharzajam
tAM prAYjalir aBikramya mAtfmaDye 'tisatkftAm
rAmaH paramaDarmajYo mAtaraM vAkyam abravIt
amba mA duHKitA BUs tvaM paSya tvaM pitaraM mama
kzayo hi vanavAsasya kzipram eva Bavizyati
suptAyAs te gamizyanti navavarzARi paYca ca
sA samagram iha prAptaM mAM drakzyasi suhfdvftam
etAvad aBinItArTam uktvA sa jananIM vacaH
trayaH SataSatArDA hi dadarSAvekzya mAtaraH
tAS cApi sa taTEvArtA mAtFr daSaraTAtmajaH
Darmayuktam idaM vAkyaM nijagAda kftAYjaliH
saMvAsAt paruzaM kiM cid ajYAnAd vApi yat kftam
tan me samanujAnIta sarvAS cAmantrayAmi vaH
jajYe 'Ta tAsAM saMnAdaH krOYcInAm iva niHsvanaH
mAnavendrasya BAryARAm evaM vadati rAGave
murajapaRavameGaGozavad; daSaraTaveSma baBUva yat purA
vilapita paridevanAkulaM; vyasanagataM tad aBUt suduHKitam
aTa rAmaS ca sItA ca lakzmaRaS ca kftAYjaliH
upasaMgfhya rAjAnaM cakrur dInAH pradakziRam
taM cApi samanujYApya DarmajYaH sItayA saha
rAGavaH SokasaMmUQo jananIm aByavAdayat
anvakzaM lakzmaRo BrAtuH kOsalyAm aByavAdayat
aTa mAtuH sumitrAyA jagrAha caraRO punaH
taM vandamAnaM rudatI mAtA sOmitrim abravIt
hitakAmA mahAbAhuM mUrDny upAGrAya lakzmaRam
sfzwas tvaM vanavAsAya svanuraktaH suhfjjane
rAme pramAdaM mA kArzIH putra BrAtari gacCati
vyasanI vA samfdDo vA gatir eza tavAnaGa
eza loke satAM Darmo yaj jyezWavaSago Bavet
idaM hi vfttam ucitaM kulasyAsya sanAtanam
dAnaM dIkzA ca yajYezu tanutyAgo mfDezu ca
rAmaM daSaraTaM vidDi mAM vidDi janakAtmajAm
ayoDyAm awavIM vidDi gacCa tAta yaTAsuKam
tataH sumantraH kAkutsTaM prAYjalir vAkyam abravIt
vinIto vinayajYaS ca mAtalir vAsavaM yaTA
raTam Aroha BadraM te rAjaputra mahAyaSaH
kzipraM tvAM prApayizyAmi yatra mAM rAma vakzyasi
caturdaSa hi varzARi vastavyAni vane tvayA
tAny upakramitavyAni yAni devyAsi coditaH
taM raTaM sUryasaMkASaM sItA hfzwena cetasA
Aruroha varArohA kftvAlaMkAram AtmanaH
taTEvAyuDajAtAni BrAtfByAM kavacAni ca
raTopasTe pratinyasya sacarmakaWinaM ca tat
sItAtftIyAn ArUQAn dfzwvA Dfzwam acodayat
sumantraH saMmatAn aSvAn vAyuvegasamAY jave
prayAte tu mahAraRyaM cirarAtrAya rAGave
baBUva nagare mUrcCA balamUrcCA janasya ca
tat samAkulasaMBrAntaM mattasaMkupita dvipam
hayaSiYjitanirGozaM puram AsIn mahAsvanam
tataH sabAlavfdDA sA purI paramapIqitA
rAmam evABidudrAva GarmArtaH salilaM yaTA
pArSvataH pfzWataS cApi lambamAnAs tadunmuKAH
bAzpapUrRamuKAH sarve tam Ucur BfSaduHKitAH
saMyacCa vAjinAM raSmIn sUta yAhi SanEH SanEH
muKaM drakzyAmi rAmasya durdarSaM no Bavizyati
AyasaM hfdayaM nUnaM rAmamAtur asaMSayam
yad devagarBapratime vanaM yAti na Bidyate
kftakftyA hi vEdehI CAyevAnugatA patim
na jahAti ratA Darme merum arkapraBA yaTA
aho lakzmaRa sidDArTaH satatAM priyavAdinam
BrAtaraM devasaMkASaM yas tvaM paricarizyasi
mahaty ezA hi te sidDir eza cAByudayo mahAn
eza svargasya mArgaS ca yad enam anugacCasi
evaM vadantas te soQuM na Sekur bAzpam Agatam
aTa rAjA vftaH strIBir dInABir dInacetanaH
nirjagAma priyaM putraM drakzyAmIti bruvan gfhAt
SuSruve cAgrataH strIRAM rudantInAM mahAsvanaH
yaTA nAdaH kareRUnAM badDe mahati kuYjare
pitA ca rAjA kAkutsTaH SrImAn sannas tadA baBO
paripUrRaH SaSI kAle graheRopapluto yaTA
tato halahalASabdo jajYe rAmasya pfzWataH
narARAM prekzya rAjAnaM sIdantaM BfSaduHKitam
hA rAmeti janAH ke cid rAmamAteti cApare
antaHpuraM samfdDaM ca kroSantaM paryadevayan
anvIkzamARo rAmas tu vizaRRaM BrAntacetasaM
rAjAnaM mAtaraM cEva dadarSAnugatO paTi
DarmapASena saMkziptaH prakASaM nAByudEkzata
padAtinO ca yAnArhAv aduHKArhO suKocitO
dfzwvA saMcodayAm Asa SIGraM yAhIti sAraTim
na hi tat puruzavyAGro duHKadaM darSanaM pituH
mAtuS ca sahituM Saktas totrArdita iva dvipaH
taTA rudantIM kOsalyAM raTaM tam anuDAvatIm
kroSantIM rAma rAmeti hA sIte lakzmaReti ca
asakft prEkzata tadA nftyantIm iva mAtaram
tizWeti rAjA cukroza yAhi yAhIti rAGavaH
sumantrasya baBUvAtmA cakrayor iva cAntarA
nASrOzam iti rAjAnam upAlabDo 'pi vakzyasi
ciraM duHKasya pApizWam iti rAmas tam abravIt
rAmasya sa vacaH kurvann anujYApya ca taM janam
vrajato 'pi hayAY SIGraM codayAm Asa sAraTiH
nyavartata jano rAjYo rAmaM kftvA pradakziRam
manasApy aSruvegES ca na nyavartata mAnuzam
yam icCet punar AyAntaM nEnaM dUram anuvrajet
ity amAtyA mahArAjam Ucur daSaraTaM vacaH
tezAM vacaH sarvaguRopapannaM; prasvinnagAtraH pravizaRRarUpaH
niSamya rAjA kfpaRaH saBAryo; vyavasTitas taM sutam IkzamARaH
tasmiMs tu puruzavyAGre nizkrAmati kftAYjalO
ArtaSabdo hi saMjajYe strIRAm antaHpure mahAn
anATasya janasyAsya durbalasya tapasvinaH
yo gatiM SaraRaM cAsIt sa nATaH kva nu gacCati
na kruDyaty aBiSasto 'pi kroDanIyAni varjayan
krudDAn prasAdayan sarvAn samaduHKaH kva gacCati
kOsalyAyAM mahAtejA yaTA mAtari vartate
taTA yo vartate 'smAsu mahAtmA kva nu gacCati
kEkeyyA kliSyamAnena rAjYA saMcodito vanam
paritrAtA janasyAsya jagataH kva nu gacCati
aho niScetano rAjA jIvalokasya saMpriyam
DarmyaM satyavrataM rAmaM vanavAso pravatsyati
iti sarvA mahizyas tA vivatsA iva DenavaH
ruruduS cEva duHKArtAH sasvaraM ca vicukruSuH
sa tam antaHpure Goram ArtaSabdaM mahIpatiH
putraSokABisaMtaptaH SrutvA cAsIt suduHKitaH
nAgnihotrARy ahUyanta sUryaS cAntaraDIyata
vyasfjan kavalAn nAgA gAvo vatsAn na pAyayan
triSaNkur lohitANgaS ca bfhaspatibuDAv api
dAruRAH somam aByetya grahAH sarve vyavasTitAH
nakzatrARi gatArcIMzi grahAS ca gatatejasaH
viSAKAS ca saDUmAS ca naBasi pracakASire
akasmAn nAgaraH sarvo jano dEnyam upAgamat
AhAre vA vihAre vA na kaS cid akaron manaH
bAzpaparyAkulamuKo rAjamArgagato janaH
na hfzwo lakzyate kaS cit sarvaH SokaparAyaRaH
na vAti pavanaH SIto na SaSI sOmyadarSanaH
na sUryas tapate lokaM sarvaM paryAkulaM jagat
anarTinaH sutAH strIRAM BartAro BrAtaras taTA
sarve sarvaM parityajya rAmam evAnvacintayan
ye tu rAmasya suhfdaH sarve te mUQacetasaH
SokaBAreRa cAkrAntAH SayanaM na juhus tadA
tatas tv ayoDyA rahitA mahAtmanA; puraMdareReva mahI saparvatA
cacAla GoraM BayaBArapIqitA; sanAgayoDASvagaRA nanAda ca
yAvat tu niryatas tasya rajorUpam adfSyata
nEvekzvAkuvaras tAvat saMjahArAtmacakzuzI
yAvad rAjA priyaM putraM paSyaty atyantaDArmikam
tAvad vyavarDatevAsya DaraRyAM putradarSane
na paSyati rajo 'py asya yadA rAmasya BUmipaH
tadArtaS ca vizaRRaS ca papAta DaraRItale
tasya dakziRam anvagAt kOsalyA bAhum aNganA
vAmaM cAsyAnvagAt pArSvaM kEkeyI BaratapriyA
tAM nayena ca saMpanno DarmeRa nivayena ca
uvAca rAjA kEkeyIM samIkzya vyaTitendriyaH
kEkeyi mA mamANgAni sprAkzIs tvaM duzwacAriRI
na hi tvAM drazwum icCAmi na BAryA na ca bAnDavI
ye ca tvAm upajIvanti nAhaM tezAM na te mama
kevalArTaparAM hi tvAM tyaktaDarmAM tyajAmy aham
agfhRAM yac ca te pARim agniM paryaRayaM ca yat
anujAnAmi tat sarvam asmiMl loke paratra ca
BarataS cet pratItaH syAd rAjyaM prApyedam avyayam
yan me sa dadyAt pitrarTaM mA mA tad dattam Agamat
aTa reRusamuDvastaM tam utTApya narADipam
nyavartata tadA devI kOsalyA SokakarSitA
hatveva brAhmaRaM kAmAt spfzwvAgnim iva pARinA
anvatapyata DarmAtmA putraM saMcintya tApasaM
nivftyEva nivftyEva sIdato raTavartmasu
rAjYo nAtibaBO rUpaM grastasyAMSumato yaTA
vilalApa ca duHKArtaH priyaM putram anusmaran
nagarAntam anuprAptaM budDvA putram aTAbravIt
vAhanAnAM ca muKyAnAM vahatAM taM mamAtmajam
padAni paTi dfSyante sa mahAtmA na dfSyate
sa nUnaM kva cid evAdya vfkzamUlam upASritaH
kAzWaM vA yadi vASmAnam upaDAya Sayizyate
utTAsyati ca medinyAH kfpaRaH pAMSuguRWitaH
viniHSvasan prasravaRAt kareRUnAm ivarzaBaH
drakzyanti nUnaM puruzA dIrGabAhuM vanecarAH
rAmam utTAya gacCantaM lokanATam anATavat
sakAmA Bava kEkeyi viDavA rAjyam Avasa
na hi taM puruzavyAGraM vinA jIvitum utsahe
ity evaM vilapan rAjA janOGenABisaMvftaH
apasnAta ivArizwaM praviveSa purottamam
SUnyacatvaraveSmAntAM saMvftApaRadevatAm
klAntadurbaladuHKArtAM nAtyAkIrRamahApaTAm
tAm avekzya purIM sarvAM rAmam evAnucintayan
vilapan prAviSad rAjA gfhaM sUrya ivAmbudam
mahAhradam ivAkzoByaM suparRena hftoragam
rAmeRa rahitaM veSma vEdehyA lakzmaRena ca
kOsalyAyA gfhaM SIGraM rAma mAtur nayantu mAm
iti bruvantaM rAjAnam anayan dvAradarSitaH
tatas tatra pravizwasya kOsalyAyA niveSanam
aDiruhyApi SayanaM baBUva lulitaM manaH
tac ca dfzwvA mahArAjo Bujam udyamya vIryavAn
uccEH svareRa cukroSa hA rAGava jahAsi mAm
suKitA bata taM kAlaM jIvizyanti narottamAH
parizvajanto ye rAmaM drakzyanti punar Agatam
na tvAM paSyAmi kOsalye sADu mAM pARinA spfSa
rAmaM me 'nugatA dfzwir adyApi na nivartate
taM rAmam evAnuvicintayantaM; samIkzya devI Sayane narendram
upopaviSyADikam ArtarUpA; viniHSvasantI vilalApa kfcCraM
tataH samIkzya Sayane sannaM Sokena pArTivam
kOsalyA putraSokArtA tam uvAca mahIpatim
rAGavo naraSArdUla vizam uptvA dvijihvavat
vicarizyati kEkeyI nirmukteva hi pannagI
vivAsya rAmaM suBagA labDakAmA samAhitA
trAsayizyati mAM BUyo duzwAhir iva veSmani
aTa sma nagare rAmaS caran BEkzaM gfhe vaset
kAmakAro varaM dAtum api dAsaM mamAtmajam
pAtayitvA tu kEkeyyA rAmaM sTAnAd yaTezwataH
pradizwo rakzasAM BAgaH parvaRIvAhitAgninA
gajarAjagatir vIro mahAbAhur DanurDaraH
vanam AviSate nUnaM saBAryaH sahalakzmaRaH
vane tv adfzwaduHKAnAM kEkeyyAnumate tvayA
tyaktAnAM vanavAsAya kA nv avasTA Bavizyati
te ratnahInAs taruRAH PalakAle vivAsitAH
kaTaM vatsyanti kfpaRAH PalamUlEH kftASanAH
apIdAnIM sa kAlaH syAn mama SokakzayaH SivaH
saBAryaM yat saha BrAtrA paSyeyam iha rAGavam
SrutvEvopasTitO vIrO kadAyoDyA Bavizyati
yaSasvinI hfzwajanA sUcCritaDvajamAlinI
kadA prekzya naravyAGrAv araRyAt punarAgatO
nandizyati purI hfzwA samudra iva parvaRi
kadAyoDyAM mahAbAhuH purIM vIraH pravekzyati
puraskftya raTe sItAM vfzaBo govaDUm iva
kadA prARisahasrARi rAjamArge mamAtmajO
lAjEr avakarizyanti praviSantAv ariMdamO
kadA sumanasaH kanyA dvijAtInAM PalAni ca
pradiSantyaH purIM hfzwAH karizyanti pradakziRam
kadA pariRato budDyA vayasA cAmarapraBaH
aByupEzyati DarmajYas trivarza iva mAM lalan
niHsaMSayaM mayA manye purA vIra kadaryayA
pAtu kAmezu vatsezu mAtFRAM SAtitAH stanAH
sAhaM gOr iva siMhena vivatsA vatsalA kftA
kEkeyyA puruzavyAGra bAlavatseva gOr balAt
na hi tAvad guREr juzwaM sarvaSAstraviSAradam
ekaputrA vinA putram ahaM jIvitum utsahe
na hi me jIvite kiM cit sAmarTam iha kalpyate
apaSyantyAH priyaM putraM mahAbAhuM mahAbalam
ayaM hi mAM dIpayate samutTitas; tanUjaSokapraBavo hutASanaH
mahIm imAM raSmiBir uttamapraBo; yaTA nidAGe BagavAn divAkaraH
vilapantIM taTA tAM tu kOsalyAM pramadottamAm
idaM Darme sTitA DarmyaM sumitrA vAkyam abravIt
tavArye sadguREr yuktaH putraH sa puruzottamaH
kiM te vilapitenEvaM kfpaRaM ruditena vA
yas tavArye gataH putras tyaktvA rAjyaM mahAbalaH
sADu kurvan mahAtmAnaM pitaraM satyavAdinAm
SizwEr Acarite samyak SaSvat pretya Palodaye
rAmo Darme sTitaH SrezWo na sa SocyaH kadA cana
vartate cottamAM vfttiM lakzmaRo 'smin sadAnaGaH
dayAvAn sarvaBUtezu lABas tasya mahAtmanaH
araRyavAse yad duHKaM jAnatI vE suKocitA
anugacCati vEdehI DarmAtmAnaM tavAtmajam
kIrtiBUtAM patAkAM yo loke BrAmayati praBuH
damasatyavrataparaH kiM na prAptas tavAtmajaH
vyaktaM rAmasya vijYAya SOcaM mAhAtmyam uttamam
na gAtram aMSuBiH sUryaH saMtApayitum arhati
SivaH sarvezu kAlezu kAnaneByo viniHsftaH
rAGavaM yuktaSItozRaH sevizyati suKo 'nilaH
SayAnam anaGaM rAtrO pitevABiparizvajan
raSmiBiH saMspfSaY SItES candramA hlAdayizyati
dadO cAstrARi divyAni yasmE brahmA mahOjase
dAnavendraM hataM dfzwvA timiDvajasutaM raRe
pfTivyA saha vEdehyA SriyA ca puruzarzaBaH
kzipraM tisfBir etABiH saha rAmo 'Bizekzyate
duHKajaM visfjanty asraM nizkrAmantam udIkzya yam
samutsrakzyasi netrAByAM kzipram AnandajaM payaH
aBivAdayamAnaM taM dfzwvA sasuhfdaM sutam
mudASru mokzyase kzipraM meGalekeva vArzikI
putras te varadaH kzipram ayoDyAM punar AgataH
karAByAM mfdupInAByAM caraRO pIqayizyati
niSamya tal lakzmaRamAtfvAkyaM; rAmasya mAtur naradevapatnyAH
sadyaH SarIre vinanASa SokaH; Saradgato meGa ivAlpatoyaH
anuraktA mahAtmAnaM rAmaM satyaparakramam
anujagmuH prayAntaM taM vanavAsAya mAnavAH
nivartite 'pi ca balAt suhfdvarge ca rAjini
nEva te saMnyavartanta rAmasyAnugatA raTam
ayoDyAnilayAnAM hi puruzARAM mahAyaSAH
baBUva guRasaMpannaH pUrRacandra iva priyaH
sa yAcyamAnaH kAkutsTaH svABiH prakftiBis tadA
kurvARaH pitaraM satyaM vanam evAnvapadyata
avekzamARaH sasnehaM cakzuzA prapibann iva
uvAca rAmaH snehena tAH prajAH svAH prajA iva
yA prItir bahumAnaS ca mayy ayoDyAnivAsinAm
matpriyArTaM viSezeRa Barate sA niveSyatAm
sa hi kalyARa cAritraH kEkeyyAnandavarDanaH
karizyati yaTAvad vaH priyARi ca hitAni ca
jYAnavfdDo vayobAlo mfdur vIryaguRAnvitaH
anurUpaH sa vo BartA Bavizyati BayApahaH
sa hi rAjaguREr yukto yuvarAjaH samIkzitaH
api cApi mayA SizwEH kAryaM vo BartfSAsanam
na ca tapyed yaTA cAsO vanavAsaM gate mayi
mahArAjas taTA kAryo mama priyacikIrzayA
yaTA yaTA dASaraTir Darmam evAsTito 'Bavat
taTA taTA prakftayo rAmaM patim akAmayan
bAzpeRa pihitaM dInaM rAmaH sOmitriRA saha
cakarzeva guREr badDvA janaM punar ivAsanam
te dvijAs triviDaM vfdDA jYAnena vayasOjasA
vayaHprakampaSiraso dUrAd Ucur idaM vacaH
vahanto javanA rAmaM Bo Bo jAtyAs turaMgamAH
nivartaDvaM na gantavyaM hitA Bavata Bartari
upavAhyas tu vo BartA nApavAhyaH purAd vanam
evam ArtapralApAMs tAn vfdDAn pralapato dvijAn
avekzya sahasA rAmo raTAd avatatAra ha
padByAm eva jagAmATa sasItaH sahalakzmaRaH
saMnikfzwapadanyAso rAmo vanaparAyaRaH
dvijAtIMs tu padAtIMs tAn rAmaS cAritravatsalaH
na SaSAka GfRAcakzuH parimoktuM raTena saH
gacCantam eva taM dfzwvA rAmaM saMBrAntamAnasAH
UcuH paramasaMtaptA rAmaM vAkyam idaM dvijAH
brAhmaRyaM kftsnam etat tvAM brahmaRyam anugacCati
dvijaskanDADirUQAs tvAm agnayo 'py anuyAnty amI
vAjapeyasamutTAni CatrARy etAni paSya naH
pfzWato 'nuprayAtAni haMsAn iva jalAtyaye
anavAptAtapatrasya raSmisaMtApitasya te
eBiS CAyAM karizyAmaH svES CatrEr vAjapeyikEH
yA hi naH satataM budDir vedamantrAnusAriRI
tvatkfte sA kftA vatsa vanavAsAnusAriRI
hfdayezv avatizWante vedA ye naH paraM Danam
vatsyanty api gfhezv eva dArAS cAritrarakzitAH
na punar niScayaH kAryas tvadgatO sukftA matiH
tvayi Darmavyapekze tu kiM syAd Darmam avekzitum
yAcito no nivartasva haMsaSuklaSiroruhEH
SiroBir niBftAcAra mahIpatanapAMSulEH
bahUnAM vitatA yajYA dvijAnAM ya ihAgatAH
tezAM samAptir AyattA tava vatsa nivartane
Baktimanti hi BUtAni jaMgamAjaMgamAni ca
yAcamAnezu tezu tvaM BaktiM Baktezu darSaya
anugaMtum aSaktAs tvAM mUlEr udDftavegiBiH
unnatA vAyuvegena vikroSantIva pAdapAH
niScezwAhArasaMcArA vfkzEkasTAnavizWitAH
pakziRo 'pi prayAcante sarvaBUtAnukampinam
evaM vikroSatAM tezAM dvijAtInAM nivartane
dadfSe tamasA tatra vArayantIva rAGavam
tatas tu tamasA tIraM ramyam ASritya rAGavaH
sItAm udvIkzya sOmitrim idaM vacanam abravIt
iyam adya niSA pUrvA sOmitre prasTitA vanam
vanavAsasya BadraM te sa notkaRWitum arhasi
paSya SUnyAny araRyAni rudantIva samantataH
yaTAnilayam AyadBir nilInAni mfgadvijEH
adyAyoDyA tu nagarI rAjaDAnI pitur mama
sastrIpuMsA gatAn asmAY Socizyati na saMSayaH
BarataH Kalu DarmAtmA pitaraM mAtaraM ca me
DarmArTakAmasahitEr vAkyEr ASvAsayizyati
BaratasyAnfSaMsatvaM saMcintyAhaM punaH punaH
nAnuSocAmi pitaraM mAtaraM cApi lakzmaRa
tvayA kAryaM naravyAGra mAm anuvrajatA kftam
anvezwavyA hi vEdehyA rakzaRArTe sahAyatA
adBir eva tu sOmitre vatsyAmy adya niSAm imAm
etad Di rocate mahyaM vanye 'pi viviDe sati
evam uktvA tu sOmitraM sumantram api rAGavaH
apramattas tvam aSvezu Bava sOmyety uvAca ha
so 'SvAn sumantraH saMyamya sUrye 'staM samupAgate
praBUtayavasAn kftvA baBUva pratyanantaraH
upAsyatu SivAM saMDyAM dfzwvA rAtrim upasTitAm
rAmasya SayanaM cakre sUtaH sOmitriRA saha
tAM SayyAM tamasAtIre vIkzya vfkzadalEH kftAm
rAmaH sOmitriRAM sArDaM saBAryaH saMviveSa ha
saBAryaM saMprasuptaM taM BrAtaraM vIkzya lakzmaRaH
kaTayAm Asa sUtAya rAmasya viviDAn guRAn
jAgrato hy eva tAM rAtriM sOmitrer udito raviH
sUtasya tamasAtIre rAmasya bruvato guRAn
gokulAkulatIrAyAs tamasAyA vidUrataH
avasat tatra tAM rAtriM rAmaH prakftiBiH saha
utTAya tu mahAtejAH prakftIs tA niSAmya ca
abravId BrAtaraM rAmo lakzmaRaM puRyalakzaRam
asmadvyapekzAn sOmitre nirapekzAn gfhezv api
vfkzamUlezu saMsuptAn paSya lakzmaRa sAmpratam
yaTEte niyamaM pOrAH kurvanty asmannivartane
api prARAn asizyanti na tu tyakzyanti niScayam
yAvad eva tu saMsuptAs tAvad eva vayaM laGu
raTam Aruhya gacCAmaH panTAnam akutoBayam
ato BUyo 'pi nedAnIm ikzvAkupuravAsinaH
svapeyur anuraktA mAM vfkzamUlAni saMSritAH
pOrA hy AtmakftAd duHKAd vipramocyA nfpAtmajEH
na tu Kalv AtmanA yojyA duHKena puravAsinaH
abravIl lakzmaRo rAmaM sAkzAd Darmam iva sTitam
rocate me mahAprAjYa kzipram AruhyatAm iti
sUtas tataH saMtvaritaH syandanaM tEr hayottamEH
yojayitvATa rAmAya prAYjaliH pratyavedayat
mohanArTaM tu pOrARAM sUtaM rAmo 'bravId vacaH
udaNmuKaH prayAhi tvaM raTam AsTAya sAraTe
muhUrtaM tvaritaM gatvA nirgataya raTaM punaH
yaTA na vidyuH pOrA mAM taTA kuru samAhitaH
rAmasya vacanaM SrutvA taTA cakre sa sAraTiH
pratyAgamya ca rAmasya syandanaM pratyavedayat
taM syandanam aDizWAya rAGavaH saparicCadaH
SIGragAm AkulAvartAM tamasAm ataran nadIm
sa saMtIrya mahAbAhuH SrImAY Sivam akaRwakam
prApadyata mahAmArgam aBayaM BayadarSinAm
praBAtAyAM tu SarvaryAM pOrAs te rAGavo vinA
SokopahataniScezwA baBUvur hatacetasaH
SokajASruparidyUnA vIkzamARAs tatas tataH
Alokam api rAmasya na paSyanti sma duHKitAH
tato mArgAnusAreRa gatvA kiM cit kzaRaM punaH
mArganASAd vizAdena mahatA samaBiplutaH
raTasya mArganASena nyavartanta manasvinaH
kim idaM kiM karizyAmo dEvenopahatA iti
tato yaTAgatenEva mArgeRa klAntacetasaH
ayoDyAm agaman sarve purIM vyaTitasajjanAm
anugamya nivfttAnAM rAmaM nagaravAsinAm
udgatAnIva sattvAni baBUvur amanasvinAm
svaM svaM nilayam Agamya putradArEH samAvftAH
aSrURi mumucuH sarve bAzpeRa pihitAnanAH
na cAhfzyan na cAmodan vaRijo na prasArayan
na cASoBanta paRyAni nApacan gfhameDinaH
nazwaM dfzwvA nAByanandan vipulaM vA DanAgamam
putraM praTamajaM labDvA jananI nAByanandata
gfhe gfhe rudantyaS ca BartAraM gfham Agatam
vyagarhayanto duHKArtA vAgBis totrEr iva dvipAn
kiM nu tezAM gfhEH kAryaM kiM dArEH kiM Danena vA
putrEr vA kiM suKEr vApi ye na paSyanti rAGavam
ekaH satpuruzo loke lakzmaRaH saha sItayA
yo 'nugacCati kAkutsTaM rAmaM paricaran vane
ApagAH kftapuRyAs tAH padminyaS ca sarAMsi ca
yezu snAsyati kAkutsTo vigAhya salilaM Suci
SoBayizyanti kAkutsTam awavyo ramyakAnanAH
ApagAS ca mahAnUpAH sAnumantaS ca parvatAH
kAnanaM vApi SElaM vA yaM rAmo 'Bigamizyati
priyAtiTim iva prAptaM nEnaM Sakzyanty anarcitum
vicitrakusumApIqA bahumaYjariDAriRaH
akAle cApi muKyAni puzpARi ca PalAni ca
darSayizyanty anukroSAd girayo rAmam Agatam
vidarSayanto viviDAn BUyaS citrAMS ca nirJarAn
pAdapAH parvatAgrezu ramayizyanti rAGavam
yatra rAmo BayaM nAtra nAsti tatra parABavaH
sa hi SUro mahAbAhuH putro daSaraTasya ca
purA Bavati no dUrAd anugacCAma rAGavam
pAdacCAyA suKA Bartus tAdfSasya mahAtmanaH
sa hi nATo janasyAsya sa gatiH sa parAyaRam
vayaM paricarizyAmaH sItAM yUyaM tu rAGavam
iti pOrastriyo BartFn duHKArtAs tat tad abruvan
yuzmAkaM rAGavo 'raRye yogakzemaM viDAsyati
sItA nArIjanasyAsya yogakzemaM karizyati
ko nv anenApratItena sotkaRWitajanena ca
saMprIyetAmanojYena vAsena hftacetasA
kEkeyyA yadi ced rAjyaM syAd aDarmyam anATavat
na hi no jIvitenArTaH kutaH putrEH kuto DanEH
yayA putraS ca BartA ca tyaktAv ESvaryakAraRAt
kaM sA parihared anyaM kEkeyI kulapAMsanI
kEkeyyA na vayaM rAjye BftakA nivasemahi
jIvantyA jAtu jIvantyaH putrEr api SapAmahe
yA putraM pArTivendrasya pravAsayati nirGfRA
kas tAM prApya suKaM jIved aDarmyAM duzwacAriRIm
na hi pravrajite rAme jIvizyati mahIpatiH
mfte daSaraTe vyaktaM vilopas tadanantaram
te vizaM pibatAloqya kzIRapuRyAH sudurgatAH
rAGavaM vAnugacCaDvam aSrutiM vApi gacCata
miTyA pravrAjito rAmaH saBAryaH sahalakzmaRaH
Barate saMnizfzwAH smaH sOnike paSavo yaTA
tAs taTA vilapantyas tu nagare nAgarastriyaH
cukruSur BfSasaMtaptA mftyor iva BayAgame
taTA striyo rAmanimittam AturA; yaTA sute BrAtari vA vivAsite
vilapya dInA rurudur vicetasaH; sutEr hi tAsAm aDiko hi so 'Bavat
rAmo 'pi rAtriSezeRa tenEva mahad antaram
jagAma puruzavyAGraH pitur AjYAm anusmaran
taTEva gacCatas tasya vyapAyAd rajanI SivA
upAsya sa SivAM saMDyAM vizayAntaM vyagAhata
grAmAn vikfzwasImAMs tAn puzpitAni vanAni ca
paSyann atiyayO SIGraM SarEr iva hayottamEH
SfRvan vAco manuzyARAM grAmasaMvAsavAsinAm
rAjAnaM Dig daSaraTaM kAmasya vaSam Agatam
hA nfSaMsAdya kEkeyI pApA pApAnubanDinI
tIkzRA saMBinnamaryAdA tIkzRe karmaRi vartate
yA putram IdfSaM rAjYaH pravAsayati DArmikam
vana vAse mahAprAjYaM sAnukroSam atandritam
etA vAco manuzyARAM grAmasaMvAsavAsinAm
SfRvann atiyayO vIraH kosalAn kosaleSvaraH
tato vedaSrutiM nAma SivavArivahAM nadIm
uttIryABimuKaH prAyAd agastyADyuzitAM diSam
gatvA tu suciraM kAlaM tataH SItajalAM nadIm
gomatIM goyutAnUpAm atarat sAgaraMgamAm
gomatIM cApy atikramya rAGavaH SIGragEr hayEH
mayUrahaMsABirutAM tatAra syandikAM nadIm
sa mahIM manunA rAjYA dattAm ikzvAkave purA
sPItAM rAzwrAvftAM rAmo vEdehIm anvadarSayat
sUta ity eva cABAzya sAraTiM tam aBIkzRaSaH
haMsamattasvaraH SrImAn uvAca puruzarzaBaH
kadAhaM punar Agamya sarayvAH puzpite vane
mfgayAM paryAwazyAmi mAtrA pitrA ca saMgataH
nAtyarTam aBikANkzAmi mfgayAM sarayUvane
ratir hy ezAtulA loke rAjarzigaRasaMmatA
sa tam aDvAnam EkzvAkaH sUtaM maDurayA girA
taM tam arTam aBipretya yayOvAkyam udIrayan
viSAlAn kosalAn ramyAn yAtvA lakzmaRapUrvajaH
AsasAda mahAbAhuH SfNgaverapuraM prati
tatra tripaTagAM divyAM SivatoyAm aSEvalAm
dadarSa rAGavo gaNgAM puRyAm fzinisevitAm
haMsasArasasaMGuzwAM cakravAkopakUjitAm
SiMSumarES ca nakrES ca BujaMgES ca nizevitAm
tAm UrmikalilAvartAm anvavekzya mahAraTaH
sumantram abravIt sUtam ihEvAdya vasAmahe
avidUrAd ayaM nadyA bahupuzpapravAlavAn
sumahAn iNgudIvfkzo vasAmo 'trEva sAraTe
lakzaRaS ca sumantraS ca bAQam ity eva rAGavam
uktvA tam iNgudIvfkzaM tadopayayatur hayEH
rAmo 'BiyAya taM ramyaM vfkzam ikzvAkunandanaH
raTAd avAtarat tasmAt saBAryaH sahalakzmaRaH
sumantro 'py avatIryEva mocayitvA hayottamAn
vfkzamUlagataM rAmam upatasTe kftAYjaliH
tatra rAjA guho nAma rAmasyAtmasamaH saKA
nizAdajAtyo balavAn sTapatiS ceti viSrutaH
sa SrutvA puruzavyAGraM rAmaM vizayam Agatam
vfdDEH parivfto 'mAtyEr jYAtiBiS cApy upAgataH
tato nizAdADipatiM dfzwvA dUrAd avasTitam
saha sOmitriRA rAmaH samAgacCad guhena saH
tam ArtaH saMparizvajya guho rAGavam abravIt
yaTAyoDyA taTedaM te rAma kiM karavARi te
tato guRavadannAdyam upAdAya pfTagviDam
arGyaM copAnayat kzipraM vAkyaM cedam uvAca ha
svAgataM te mahAbAho taveyam aKilA mahI
vayaM prezyA BavAn BartA sADu rAjyaM praSADi naH
BakzyaM BojyaM ca peyaM ca lehyaM cedam upasTitam
SayanAni ca muKyAni vAjinAM KAdanaM ca te
guham eva bruvARaM taM rAGavaH pratyuvAca ha
arcitAS cEva hfzwAS ca BavatA sarvaTA vayam
padByAm aBigamAc cEva snehasaMdarSanena ca
BujAByAM sADuvfttAByAM pIqayan vAkyam abravIt
dizwyA tvAM guha paSyAmi arogaM saha bAnDavEH
api te kUSalaM rAzwre mitrezu ca Danezu ca
yat tv idaM BavatA kiM cit prItyA samupakalpitam
sarvaM tad anujAnAmi na hi varte pratigrahe
kuSacIrAjinaDaraM PalamUlASanaM ca mAm
vidDi praRihitaM Darme tApasaM vanagocaram
aSvAnAM KAdanenAham arTI nAnyena kena cit
etAvatAtraBavatA BavizyAmi supUjitaH
ete hi dayitA rAjYaH pitur daSaraTasya me
etEH suvihitEr aSvEr BavizyAmy aham arcitaH
aSvAnAM pratipAnaM ca KAdanaM cEva so 'nvaSAt
guhas tatrEva puruzAMs tvaritaM dIyatAm iti
tataS cIrottarAsaNgaH saMDyAm anvAsya paScimAm
jalam evAdade BojyaM lakzmaRenAhftaM svayam
tasya BUmO SayAnasya pAdO prakzAlya lakzmaRaH
saBAryasya tato 'Byetya tasTO vfkzam upASritaH
guho 'pi saha sUtena sOmitrim anuBAzayan
anvajAgrat tato rAmam apramatto DanurDaraH
taTA SayAnasya tato 'sya DImato; yaSasvino dASaraTer mahAtmanaH
adfzwaduHKasya suKocitasya sA; tadA vyatIyAya cireRa SarvarI
taM jAgratam adamBena BrAtur arTAya lakzmaRam
guhaH saMtApasaMtapto rAGavaM vAkyam abravIt
iyaM tAta suKA SayyA tvadarTam upakalpitA
pratyASvasihi sADv asyAM rAjaputra yaTAsuKam
ucito 'yaM janaH sarvaH kleSAnAM tvaM suKocitaH
guptyarTaM jAgarizyAmaH kAkutsTasya vayaM niSAm
na hi rAmAt priyataro mamAsti Buvi kaS cana
bravImy etad ahaM satyaM satyenEva ca te Sape
asya prasAdAd ASaMse loke 'smin sumahad yaSaH
DarmAvAptiM ca vipulAm arTAvAptiM ca kevalAm
so 'haM priyasaKaM rAmaM SayAnaM saha sItayA
rakzizyAmi DanuzpARiH sarvato jYAtiBiH saha
na hi me 'viditaM kiM cid vane 'smiMS carataH sadA
caturaNgaM hy api balaM sumahat prasahemahi
lakzmaRas taM tadovAca rakzyamARAs tvayAnaGa
nAtra BItA vayaM sarve Darmam evAnupaSyatA
kaTaM dASaraTO BUmO SayAne saha sItayA
SakyA nidrA mayA labDuM jIvitaM vA suKAni vA
yo na devAsurEH sarvEH SakyaH prasahituM yuDi
taM paSya suKasaMvizwaM tfRezu saha sItayA
yo mantra tapasA labDo viviDES ca pariSramEH
eko daSaraTasyEza putraH sadfSalakzaRaH
asmin pravrajito rAjA na ciraM vartayizyati
viDavA medinI nUnaM kzipram eva Bavizyati
vinadya sumahAnAdaM SrameRoparatAH striyaH
nirGozoparataM tAta manye rAjaniveSanam
kOsalyA cEva rAjA ca taTEva jananI mama
nASaMse yadi jIvanti sarve te SarvarIm imAm
jIved api hi me mAtA SatruGnasyAnvavekzayA
tad duHKaM yat tu kOsalyA vIrasUr vinaSizyati
anuraktajanAkIrRA suKAlokapriyAvahA
rAjavyasanasaMsfzwA sA purI vinaSizyati
atikrAntam atikrAntam anavApya manoraTam
rAjye rAmam anikzipya pitA me vinaSizyati
sidDArTAH pitaraM vfttaM tasmin kAle hy upasTite
pretakAryezu sarvezu saMskarizyanti BUmipam
ramyacatvarasaMsTAnAM suviBaktamahApaTAm
harmyaprAsAdasaMpannAM gaRikAvaraSoBitAm
raTASvagajasaMbADAM tUryanAdavinAditAm
sarvakalyARasaMpUrRAM hfzwapuzwajanAkulAm
ArAmodyAnasaMpannAM samAjotsavaSAlinIm
suKitA vicarizyanti rAjaDAnIM pitur mama
api satyapratijYena sArDaM kuSalinA vayam
nivftte vanavAse 'sminn ayoDyAM praviSemahi
paridevayamAnasya duHKArtasya mahAtmanaH
tizWato rAjaputrasya SarvarI sAtyavartata
taTA hi satyaM bruvati prajAhite; narendraputre gurusOhfdAd guhaH
mumoca bAzpaM vyasanABipIqito; jvarAturo nAga iva vyaTAturaH
praBAtAyAM tu SarvaryAM pfTu vfkzA mahAyaSAH
uvAca rAmaH sOmitriM lakzmaRaM SuBalakzaRam
BAskarodayakAlo 'yaM gatA BagavatI niSA
asO sukfzRo vihagaH kokilas tAta kUjati
barhiRAnAM ca nirGozaH SrUyate nadatAM vane
tarAma jAhnavIM sOmya SIGragAM sAgaraMgamAm
vijYAya rAmasya vacaH sOmitrir mitranandanaH
guham Amantrya sUtaM ca so 'tizWad BrAtur agrataH
tataH kalApAn saMnahya KaqgO badDvA ca DanvinO
jagmatur yena tO gaNgAM sItayA saha rAGavO
rAmam eva tu DarmajYam upagamya vinItavat
kim ahaM karavARIti sUtaH prAYjalir abravIt
nivartasvety uvAcEnam etAvad Di kftaM mama
yAnaM vihAya padByAM tu gamizyAmo mahAvanam
AtmAnaM tv aByanujYAtam avekzyArtaH sa sAraTiH
sumantraH puruzavyAGram EkzvAkam idam abravIt
nAtikrAntam idaM loke puruzeReha kena cit
tava saBrAtfBAryasya vAsaH prAkftavad vane
na manye brahmacarye 'sti svaDIte vA PalodayaH
mArdavArjavayor vApi tvAM ced vyasanam Agatam
saha rAGava vEdehyA BrAtrA cEva vane vasan
tvaM gatiM prApsyase vIra trIMl lokAMs tu jayann iva
vayaM Kalu hatA rAma ye tayApy upavaYcitAH
kEkeyyA vaSam ezyAmaH pApAyA duHKaBAginaH
iti bruvann Atma samaM sumantraH sAraTis tadA
dfzwvA dura gataM rAmaM duHKArto rurude ciram
tatas tu vigate bAzpe sUtaM spfzwodakaM Sucim
rAmas tu maDuraM vAkyaM punaH punar uvAca tam
ikzvAkURAM tvayA tulyaM suhfdaM nopalakzaye
yaTA daSaraTo rAjA mAM na Socet taTA kuru
Sokopahata cetAS ca vfdDaS ca jagatIpatiH
kAma BArAvasannaS ca tasmAd etad bravImi te
yad yad AjYApayet kiM cit sa mahAtmA mahIpatiH
kEkeyyAH priyakAmArTaM kAryaM tad avikANkzayA
etadarTaM hi rAjyAni praSAsati nareSvarAH
yad ezAM sarvakftyezu mano na pratihanyate
tad yaTA sa mahArAjo nAlIkam aDigacCati
na ca tAmyati duHKena sumantra kuru tat taTA
adfzwaduHKaM rAjAnaM vfdDam AryaM jitendriyam
brUyAs tvam aBivAdyEva mama hetor idaM vacaH
nEvAham anuSocAmi lakzmaRo na ca mETilI
ayoDyAyAS cyutAS ceti vane vatsyAmaheti vA
caturdaSasu varzezu nivfttezu punaH punaH
lakzmaRaM mAM ca sItAM ca drakzyasi kzipram AgatAn
evam uktvA tu rAjAnaM mAtaraM ca sumantra me
anyAS ca devIH sahitAH kEkeyIM ca punaH punaH
ArogyaM brUhi kOsalyAm aTa pAdABivandanam
sItAyA mama cAryasya vacanAl lakzmaRasya ca
brUyAS ca hi mahArAjaM BarataM kzipram Anaya
AgataS cApi BarataH sTApyo nfpamate pade
BarataM ca parizvajya yOvarAjye 'Bizicya ca
asmatsaMtApajaM duHKaM na tvAm aBiBavizyati
BarataS cApi vaktavyo yaTA rAjani vartase
taTA mAtfzu varteTAH sarvAsv evAviSezataH
yaTA ca tava kEkeyI sumitrA cAviSezataH
taTEva devI kOsalyA mama mAtA viSezataH
nivartyamAno rAmeRa sumantraH SokakarSitaH
tat sarvaM vacanaM SrutvA snehAt kAkutsTam abravIt
yad ahaM nopacAreRa brUyAM snehAd aviklavaH
BaktimAn iti tat tAvad vAkyaM tvaM kzantum arhasi
kaTaM hi tvadvihIno 'haM pratiyAsyAmi tAM purIm
tava tAta viyogena putraSokAkulAm iva
sarAmam api tAvan me raTaM dfzwvA tadA janaH
vinA rAmaM raTaM dfzwvA vidIryetApi sA purI
dEnyaM hi nagarI gacCed dfzwvA SUnyam imaM raTam
sUtAvaSezaM svaM sEnyaM hatavIram ivAhave
dUre 'pi nivasantaM tvAM mAnasenAgrataH sTitam
cintayantyo 'dya nUnaM tvAM nirAhArAH kftAH prajAH
ArtanAdo hi yaH pOrEr muktas tadvipravAsane
raTasTaM mAM niSAmyEva kuryuH SataguRaM tataH
ahaM kiM cApi vakzyAmi devIM tava suto mayA
nIto 'sO mAtulakulaM saMtApaM mA kfTA iti
asatyam api nEvAhaM brUyAM vacanam IdfSam
kaTam apriyam evAhaM brUyAM satyam idaM vacaH
mama tAvan niyogasTAs tvadbanDujanavAhinaH
kaTaM raTaM tvayA hInaM pravakzyanti hayottamAH
yadi me yAcamAnasya tyAgam eva karizyasi
saraTo 'gniM pravekzyAmi tyakta mAtra iha tvayA
Bavizyanti vane yAni tapoviGnakarARi te
raTena pratibADizye tAni sattvAni rAGava
tat kftena mayA prAptaM raTa caryA kftaM suKam
ASaMse tvatkftenAhaM vanavAsakftaM suKam
prasIdecCAmi te 'raRye BavituM pratyanantaraH
prItyABihitam icCAmi Bava me patyanantaraH
tava SuSrUzaRaM mUrDnA karizyAmi vane vasan
ayoDyAM devalokaM vA sarvaTA prajahAmy aham
na hi SakyA pravezwuM sA mayAyoDyA tvayA vinA
rAjaDAnI mahendrasya yaTA duzkftakarmaRA
ime cApi hayA vIra yadi te vanavAsinaH
paricaryAM karizyanti prApsyanti paramAM gatim
vanavAse kzayaM prApte mamEza hi manoraTaH
yad anena raTenEva tvAM vaheyaM purIM punaH
caturdaSa hi varzARi sahitasya tvayA vane
kzaRaBUtAni yAsyanti SataSas tu tato 'nyaTA
Bftyavatsala tizWantaM Bartfputragate paTi
BaktaM BftyaM sTitaM sTityAM tvaM na mAM hAtum arhasi
evaM bahuviDaM dInaM yAcamAnaM punaH punaH
rAmo BftyAnukampI tu sumantram idam abravIt
jAnAmi paramAM BaktiM mayi te Bartfvatsala
SfRu cApi yadarTaM tvAM prezayAmi purIm itaH
nagarIM tvAM gataM dfzwvA jananI me yavIyasI
kEkeyI pratyayaM gacCed iti rAmo vanaM gataH
parituzwA hi sA devi vanavAsaM gate mayi
rAjAnaM nAtiSaNketa miTyAvAdIti DArmikam
eza me praTamaH kalpo yad ambA me yavIyasI
BaratArakzitaM sPItaM putrarAjyam avApnuyAt
mama priyArTaM rAjYaS ca saraTas tvaM purIM vraja
saMdizwaS cAsi yAnarTAMs tAMs tAn brUyAs taTAtaTA
ity uktvA vacanaM sUtaM sAntvayitvA punaH punaH
guhaM vacanam aklIbaM rAmo hetumad abravIt
jawAH kftvA gamizyAmi nyagroDakzIram Anaya
tat kzIraM rAjaputrAya guhaH kzipram upAharat
lakzmaRasyAtmanaS cEva rAmas tenAkaroj jawAH
tO tadA cIravasanO jawAmaRqalaDAriRO
aSoBetAm fzisamO BrAtarO rAmalakzmaRO
tato vEKAnasaM mArgam AsTitaH sahalakzmaRaH
vratam AdizwavAn rAmaH sahAyaM guham abravIt
apramatto bale koSe durge janapade taTA
BaveTA guha rAjyaM hi durArakzatamaM matam
tatas taM samanujYAya guham ikzvAkunandanaH
jagAma tUrRam avyagraH saBAryaH sahalakzmaRaH
sa tu dfzwvA nadItIre nAvam ikzvAkunandanaH
titIrzuH SIGragAM gaNgAm idaM lakzmaRam abravIt
Aroha tvaM nara vyAGra sTitAM nAvam imAM SanEH
sItAM cAropayAnvakzaM parigfhya manasvinIm
sa BrAtuH SAsanaM SrutvA sarvam apratikUlayan
Aropya mETilIM pUrvam ArurohAtmavAMs tataH
aTAruroha tejasvI svayaM lakzmaRapUrvajaH
tato nizAdADipatir guho jYAtIn acodayat
anujYAya sumantraM ca sabalaM cEva taM guham
AsTAya nAvaM rAmas tu codayAm Asa nAvikAn
tatas tES coditA sA nOH karRaDArasamAhitA
SuBasPyavegABihatA SIGraM salilam atyagAt
maDyaM tu samanuprApya BAgIraTyAs tv aninditA
vEdehI prAYjalir BUtvA tAM nadIm idam abravIt
putro daSaraTasyAyaM mahArAjasya DImataH
nideSaM pAlayatv enaM gaNge tvadaBirakzitaH
caturdaSa hi varzARi samagrARy uzya kAnane
BrAtrA saha mayA cEva punaH pratyAgamizyati
tatas tvAM devi suBage kzemeRa punar AgatA
yakzye pramuditA gaNge sarvakAmasamfdDaye
tvaM hi tripaTagA devi brahma lokaM samIkzase
BAryA codaDirAjasya loke 'smin saMpradfSyase
sA tvAM devi namasyAmi praSaMsAmi ca SoBane
prApta rAjye naravyAGra Sivena punar Agate
gavAM SatasahasrARi vastrARy annaM ca peSalam
brAhmaReByaH pradAsyAmi tava priyacikIrzayA
taTA saMBAzamARA sA sItA gaNgAm aninditA
dakziRA dakziRaM tIraM kzipram evAByupAgamat
tIraM tu samanuprApya nAvaM hitvA nararzaBaH
prAtizWata saha BrAtrA vEdehyA ca paraMtapaH
aTAbravIn mahAbAhuH sumitrAnandavarDanam
agrato gacCa sOmitre sItA tvAm anugacCatu
pfzWato 'haM gamizyAmi tvAM ca sItAM ca pAlayan
adya duHKaM tu vEdehI vanavAsasya vetsyati
gataM tu gaNgAparapAram ASu; rAmaM sumantraH pratataM nirIkzya
aDvaprakarzAd vinivfttadfzwir; mumoca bAzpaM vyaTitas tapasvI
tO tatra hatvA caturo mahAmfgAn; varAham fSyaM pfzataM mahArurum
AdAya meDyaM tvaritaM buBukzitO; vAsAya kAle yayatur vanaspatim
sa taM vfkzaM samAsAdya saMDyAm anvAsya paScimAm
rAmo ramayatAM SrezWa iti hovAca lakzmaRam
adyeyaM praTamA rAtrir yAtA janapadAd bahiH
yA sumantreRa rahitA tAM notkaRWitum arhasi
jAgartavyam atandriByAm adya praBfti rAtrizu
yogakzemo hi sItAyA vartate lakzmaRAvayoH
rAtriM kaTaM cid evemAM sOmitre vartayAmahe
upAvartAmahe BUmAv AstIrya svayam ArjitEH
sa tu saMviSya medinyAM mahArhaSayanocitaH
imAH sOmitraye rAmo vyAjahAra kaTAH SuBAH
Druvam adya mahArAjo duHKaM svapiti lakzmaRa
kftakAmA tu kEkeyI tuzwA Bavitum arhati
sA hi devI mahArAjaM kEkeyI rAjyakAraRAt
api na cyAvayet prARAn dfzwvA Baratam Agatam
anATaS cEva vfdDaS ca mayA cEva vinAkftaH
kiM karizyati kAmAtmA kEkeyyA vaSam AgataH
idaM vyasanam Alokya rAjYaS ca mativiBramam
kAma evArDaDarmAByAM garIyAn iti me matiH
ko hy avidvAn api pumAn pramadAyAH kfte tyajet
CandAnuvartinaM putraM tAto mAm iva lakzmaRa
suKI bata saBAryaS ca BarataH kekayIsutaH
muditAn kosalAn eko yo Bokzyaty aDirAjavat
sa hi sarvasya rAjyasya muKam ekaM Bavizyati
tAte ca vayasAtIte mayi cAraRyam ASrite
arTaDarmO parityajya yaH kAmam anuvartate
evam Apadyate kzipraM rAjA daSaraTo yaTA
manye daSaraTAntAya mama pravrAjanAya ca
kEkeyI sOmya saMprAptA rAjyAya Baratasya ca
apIdAnIM na kEkeyI sOBAgyamadamohitA
kOsalyAM ca sumitrAM ca saMprabADeta matkfte
mA sma matkAraRAd devI sumitrA duHKam Avaset
ayoDyAm ita eva tvaM kAle praviSa lakzmaRa
aham eko gamizyAmi sItayA saha daRqakAn
anATAyA hi nATas tvaM kOsalyAyA Bavizyasi
kzudrakarmA hi kEkeyI dvezAd anyAyyam Acaret
paridadyA hi DarmajYe Barate mama mAtaram
nUnaM jAtyantare kasmiMH striyaH putrEr viyojitAH
jananyA mama sOmitre tad apy etad upasTitam
mayA hi cirapuzwena duHKasaMvarDitena ca
viprAyujyata kOsalyA PalakAle Dig astu mAm
mA sma sImantinI kA cij janayet putram IdfSam
sOmitre yo 'ham ambAyA dadmi Sokam anantakam
manye prItiviSizwA sA matto lakzmaRasArikA
yasyAs tac CrUyate vAkyaM Suka pAdam arer daSa
SocantyAS cAlpaBAgyAyA na kiM cid upakurvatA
purtreRa kim aputrAyA mayA kAryam ariMdama
alpaBAgyA hi me mAtA kOsalyA rahitA mayA
Sete paramaduHKArtA patitA SokasAgare
eko hy aham ayoDyAM ca pfTivIM cApi lakzmaRa
tareyam izuBiH krudDo nanu vIryam akAraRam
aDarmaBaya BItaS ca paralokasya cAnaGa
tena lakzmaRa nAdyAham AtmAnam aBizecaye
etad anyac ca karuRaM vilapya vijane bahu
aSrupUrRamuKo rAmo niSi tUzRIm upAviSat
vilapyoparataM rAmaM gatArcizam ivAnalam
samudram iva nirvegam ASvAsayata lakzmaRaH
Druvam adya purI rAma ayoDyA yuDinAM vara
nizpraBA tvayi nizkrAnte gatacandreva SarvarI
nEtad OpayikaM rAma yad idaM paritapyase
vizAdayasi sItAM ca mAM cEva puruzarzaBa
na ca sItA tvayA hInA na cAham api rAGava
muhUrtam api jIvAvo jalAn matsyAv ivodDftO
na hi tAtaM na SatruGnaM na sumitrAM paraMtapa
drazwum icCeyam adyAhaM svargaM vApi tvayA vinA
sa lakzmaRasyottama puzkalaM vaco; niSamya cEvaM vanavAsam AdarAt
samAH samastA vidaDe paraMtapaH; prapadya DarmaM sucirAya rAGavaH
te tu tasmin mahAvfkza uzitvA rajanIM SivAm
vimale 'Byudite sUrye tasmAd deSAt pratasTire
yatra BAgIraTI gaNgA yamunAm aBivartate
jagmus taM deSam uddiSya vigAhya sumahad vanam
te BUmim AgAn viviDAn deSAMS cApi manoramAn
adfzwapUrvAn paSyantas tatra tatra yaSasvinaH
yaTAkzemeRa gacCan sa paSyaMS ca viviDAn drumAn
nivfttamAtre divase rAmaH sOmitrim abravIt
prayAgam aBitaH paSya sOmitre DUmam unnatam
agner BagavataH ketuM manye saMnihito muniH
nUnaM prAptAH sma saMBedaM gaNgAyamunayor vayam
taTA hi SrUyate Sambdo vAriRA vAriGawwitaH
dArURi pariBinnAni vanajEr upajIviBiH
BaradvAjASrame cEte dfSyante viviDA drumAH
DanvinO tO suKaM gatvA lambamAne divAkare
gaNgAyamunayoH saMDO prApatur nilayaM muneH
rAmas tv ASramam AsAdya trAsayan mfgapakziRaH
gatvA muhUrtam aDvAnaM BaradvAjam upAgamat
tatas tv ASramam AsAdya muner darSanakANkziRO
sItayAnugatO vIrO dUrAd evAvatasTatuH
hutAgnihotraM dfzwvEva mahABAgaM kftAYjaliH
rAmaH sOmitriRA sArDaM sItayA cAByavAdayat
nyavedayata cAtmAnaM tasmE lakzmaRapUrvajaH
putrO daSaraTasyAvAM Bagavan rAmalakzmaRO
BAryA mameyaM vEdehI kalyARI janakAtmajA
mAM cAnuyAtA vijanaM tapovanam aninditA
pitrA pravrAjyamAnaM mAM sOmitrir anujaH priyaH
ayam anvagamad BrAtA vanam eva dfQavrataH
pitrA niyuktA Bagavan pravezyAmas tapovanam
Darmam evAcarizyAmas tatra mUlaPalASanAH
tasya tadvacanaM SrutvA rAjaputrasya DImataH
upAnayata DarmAtmA gAm arGyam udakaM tataH
mfgapakziBir AsIno muniBiS ca samantataH
rAmam Agatam aByarcya svAgatenAha taM muniH
pratigfhya ca tAm arcAm upavizwaM sarAGavam
BaradvAjo 'bravId vAkyaM Darmayuktam idaM tadA
cirasya Kalu kAkutsTa paSyAmi tvAm ihAgatam
SrutaM tava mayA cedaM vivAsanam akAraRam
avakASo vivikto 'yaM mahAnadyoH samAgame
puRyaS ca ramaRIyaS ca vasatv iha BagAn suKam
evam uktas tu vacanaM BaradvAjena rAGavaH
pratyuvAca SuBaM vAkyaM rAmaH sarvahite rataH
Bagavann ita AsannaH pOrajAnapado janaH
Agamizyati vEdehIM mAM cApi prekzako janaH
anena kAraRenAham iha vAsaM na rocaye
ekAnte paSya Bagavann ASramasTAnam uttamam
ramate yatra vEdehI suKArhA janakAtmajA
etac CrutvA SuBaM vAkyaM BaradvAjo mahAmuniH
rAGavasya tato vAkyam arTa grAhakam abravIt
daSakroSa itas tAta girir yasmin nivatsyasi
maharzisevitaH puRyaH sarvataH suKa darSanaH
golANgUlAnucarito vAnararkzanizevitaH
citrakUwa iti KyAto ganDamAdanasaMniBaH
yAvatA citra kUwasya naraH SfNgARy avekzate
kalyARAni samADatte na pApe kurute manaH
fzayas tatra bahavo vihftya SaradAM Satam
tapasA divam ArUQAH kapAlaSirasA saha
praviviktam ahaM manye taM vAsaM BavataH suKam
iha vA vanavAsAya vasa rAma mayA saha
sa rAmaM sarvakAmEs taM BaradvAjaH priyAtiTim
saBAryaM saha ca BrAtrA pratijagrAha Darmavit
tasya prayAge rAmasya taM maharzim upeyuzaH
prapannA rajanI puRyA citrAH kaTayataH kaTAH
praBAtAyAM rajanyAM tu BaradvAjam upAgamat
uvAca naraSArdUlo muniM jvalitatejasaM
SarvarIM Bavanann adya satyaSIla tavASrame
uzitAH smeha vasatim anujAnAtu no BavAn
rAtryAM tu tasyAM vyuzwAyAM BaradvAjo 'bravId idam
maDumUlaPalopetaM citrakUwaM vrajeti ha
tatra kuYjarayUTAni mfgayUTAni cABitaH
vicaranti vanAntezu tAni drakzyasi rAGava
prahfzwakoyazwikakokilasvanEr; vinAditaM taM vasuDADaraM Sivam
mfgES ca mattEr bahuBiS ca kuYjarEH; suramyam AsAdya
s.amA.vasASramam
uzitvA rajanIM tatra rAjaputrAv ariMdamO
maharzim aBivAdyATa jagmatus taM giriM prati
prasTitAMS cEva tAn prekzya pitA putrAn ivAnvagAt
tataH pracakrame vaktuM vacanaM sa mahAmuniH
aTAsAdya tu kAlindIM SIGrasrotasamApagAm
tatra yUyaM plavaM kftvA taratAMSumatIM nadIm
tato nyagroDam AsAdya mahAntaM haritacCadam
vivfdDaM bahuBir vfkzEH SyAmaM sidDopasevitam
kroSamAtraM tato gatvA nIlaM drakzyaTa kAnanam
palASabadarImiSraM rAma vaMSES ca yAmunEH
sa panTAS citrakUwasya gataH subahuSo mayA
ramyo mArdavayuktaS ca vanadAvEr vivarjitaH
iti panTAnam Avedya maharziH sa nyavartata
upAvftte munO tasmin rAmo lakzmaRam abravIt
kftapuRyAH sma sOmitre munir yan no 'nukampate
iti tO puruzavyAGrO mantrayitvA manasvinO
sItAm evAgrataH kftvA kAlindIM jagmatur nadIm
tO kAzWasaMGAwam aTo cakratuH sumahAplavam
cakAra lakzmaRaS CittvA sItAyAH suKamAnasaM
tatra Sriyam ivAcintyAM rAmo dASaraTiH priyAm
IzatsaMlajjamAnAM tAm aDyAropayata plavam
tataH plavenAMSumatIM SIGragAm UrmimAlinIm
tIrajEr bahuBir vfkzEH saMterur yamunAM nadIm
te tIrRAH plavam utsfjya prasTAya yamunAvanAt
SyAmaM nyagroDam AseduH SItalaM haritacCadam
kOsalyAM cEva paSyeyaM sumitrAM ca yaSasvinIm
iti sItAYjaliM kftvA paryagaCad vanaspatim
kroSamAtraM tato gatvA BrAtarO rAmalakzmaRO
bahUn meDyAn mfgAn hatvA ceratur yamunAvane
vihftya te barhiRapUganAdite; SuBe vane vAraRavAnarAyute
samaM nadIvapram upetya saMmataM; nivAsam Ajagmur adInadarSanaH
aTa rAtryAM vyatItAyAm avasuptam anantaram
praboDayAm Asa SanEr lakzmaRaM raGunandanaH
sOmitre SfRu vanyAnAM valgu vyAharatAM svanam
saMpratizWAmahe kAlaH prasTAnasya paraMtapa
sa suptaH samaye BrAtrA lakzmaRaH pratiboDitaH
jahO nidrAM ca tandrIM ca prasaktaM ca paTi Sramam
tata utTAya te sarve spfzwvA nadyAH SivaM jalam
panTAnam fziRoddizwaM citrakUwasya taM yayuH
tataH saMprasTitaH kAle rAmaH sOmitriRA saha
sItAM kamalapatrAkzIm idaM vacanam abravIt
AdIptAn iva vEdehi sarvataH puzpitAn nagAn
svEH puzpEH kiMSukAn paSya mAlinaH SiSirAtyaye
paSya BallAtakAn PullAn narEr anupasevitAn
PalapatrEr avanatAn nUnaM SakzyAmi jIvitum
paSya droRapramARAni lambamAnAni lakzmaRa
maDUni maDukArIBiH saMBftAni nage nage
eza kroSati natyUhas taM SiKI pratikUjati
ramaRIye vanoddeSe puzpasaMstarasaMkawe
mAtaMgayUTAnusftaM pakzisaMGAnunAditam
citrakUwam imaM paSya pravfdDaSiKaraM girim
tatas tO pAdacAreRa gacCantO saha sItayA
ramyam AsedatuH SElaM citrakUwaM manoramam
taM tu parvatam AsAdya nAnApakzigaRAyutam
ayaM vAso Bavet tAvad atra sOmya ramemahi
lakzmaRAnaya dArURi dfQAni ca varARi ca
kuruzvAvasaTaM sOmya vAse me 'BirataM manaH
tasya tadvacanaM SrutvA sOmitrir viviDAn drumAn
AjahAra tataS cakre parRa SAlAm ariM dama
SuSrUzamARam ekAgram idaM vacanam abravIt
EReyaM mAMsam Ahftya SAlAM yakzyAmahe vayam
sa lakzmaRaH kfzRamfgaM hatvA meDyaM patApavAn
aTa cikzepa sOmitriH samidDe jAtavedasi
taM tu pakvaM samAjYAya nizwaptaM CinnaSoRitam
lakzmaRaH puruzavyAGram aTa rAGavam abravIt
ayaM kfzRaH samAptANgaH SftaH kfzRa mfgo yaTA
devatA devasaMkASa yajasva kuSalo hy asi
rAmaH snAtvA tu niyato guRavAY japyakovidaH
pApasaMSamanaM rAmaS cakAra balim uttamam
tAM vfkzaparRac CadanAM manojYAM; yaTApradeSaM sukftAM nivAtAm
vAsAya sarve viviSuH sametAH; saBAM yaTA deva gaRAH suDarmAm
anekanAnAmfgapakzisaMkule; vicitrapuzpastabalEr drumEr yute
vanottame vyAlamfgAnunAdite; taTA vijahruH susuKaM jitendriyAH
suramyam AsAdya tu citrakUwaM; nadIM ca tAM mAlyavatIM sutIrTAm
nananda hfzwo mfgapakzijuzwAM; jahO ca duHKaM puravipravAsAt
kaTayitvA suduHKArtaH sumantreRa ciraM saha
rAme dakziRa kUlasTe jagAma svagfhaM guhaH
anujYAtaH sumantro 'Ta yojayitvA hayottamAn
ayoDyAm eva nagarIM prayayO gAQadurmanAH
sa vanAni suganDIni saritaS ca sarAMsi ca
paSyann atiyayO SIGraM grAmARi nagarARi ca
tataH sAyAhnasamaye tftIye 'hani sAraTiH
ayoDyAM samanuprApya nirAnandAM dadarSa ha
sa SUnyAm iva niHSabdAM dfzwvA paramadurmanAH
sumantraS cintayAm Asa SokavegasamAhataH
kaccin na sagajA sASvA sajanA sajanADipA
rAma saMtApaduHKena dagDA SokAgninA purI
iti cintAparaH sUtas tvaritaH praviveSa ha
sumantram aBiyAntaM taM SataSo 'Ta sahasraSaH
kva rAma iti pfcCantaH sUtam aByadravan narAH
tezAM SaSaMsa gaNgAyAm aham ApfcCya rAGavam
anujYAto nivftto 'smi DArmikeRa mahAtmanA
te tIrRA iti vijYAya bAzpapUrRamuKA janAH
aho Dig iti niHSvasya hA rAmeti ca cukruSuH
SuSrAva ca vacas tezAM vfndaM vfndaM ca tizWatAm
hatAH sma Kalu ye neha paSyAma iti rAGavam
dAnayajYavivAhezu samAjezu mahatsu ca
na drakzyAmaH punar jAtu DArmikaM rAmam antarA
kiM samarTaM janasyAsya kiM priyaM kiM suKAvaham
iti rAmeRa nagaraM pitfvat paripAlitam
vAtAyanagatAnAM ca strIRAm anvantarApaRam
rAmaSokABitaptAnAM SuSrAva paridevanam
sa rAjamArgamaDyena sumantraH pihitAnanaH
yatra rAjA daSaraTas tad evopayayO gfham
so 'vatIrya raTAc CIGraM rAjaveSma praviSya ca
kakzyAH saptABicakrAma mahAjanasamAkulAH
tato daSaraTastrIRAM prAsAdeByas tatas tataH
rAmaSokABitaptAnAM mandaM SuSrAva jalpitam
saha rAmeRa niryAto vinA rAmam ihAgataH
sUtaH kiM nAma kOsalyAM SocantIM prativakzyati
yaTA ca manye durjIvam evaM na sukaraM Druvam
AcCidya putre niryAte kOsalyA yatra jIvati
satya rUpaM tu tadvAkyaM rAjYaH strIRAM niSAmayan
pradIptam iva Sokena viveSa sahasA gfham
sa praviSyAzwamIM kakzyAM rAjAnaM dInam Atulam
putraSokaparidyUnam apaSyat pARqare gfhe
aBigamya tam AsInaM narendram aBivAdya ca
sumantro rAmavacanaM yaToktaM pratyavedayat
sa tUzRIm eva tac CrutvA rAjA viBrAnta cetanaH
mUrCito nyapatad BUmO rAmaSokABipIqitaH
tato 'ntaHpuram AvidDaM mUrCite pfTivIpatO
udDftya bAhU cukroSa nfpatO patite kzitO
sumitrayA tu sahitA kOsalyA patitaM patim
utTApayAm Asa tadA vacanaM cedam abravIt
imaM tasya mahABAga dUtaM duzkarakAriRaH
vanavAsAd anuprAptaM kasmAn na pratiBAzase
adyemam anayaM kftvA vyapatrapasi rAGava
uttizWa sukftaM te 'stu Soke na syAt sahAyatA
deva yasyA BayAd rAmaM nAnupfcCasi sAraTim
neha tizWati kEkeyI viSrabDaM pratiBAzyatAm
sA taToktvA mahArAjaM kOsalyA SokalAlasA
DaraRyAM nipapAtASu bAzpaviplutaBAziRI
evaM vilapatIM dfzwvA kOsalyAM patitAM Buvi
patiM cAvekzya tAH sarvAH sasvaraM ruruduH striyaH
tatas tam antaHpuranAdam utTitaM; samIkzya vfdDAs taruRAS ca mAnavAH
striyaS ca sarvA ruruduH samantataH; puraM tadAsIt punar eva saMkulam
pratyASvasto yadA rAjA mohAt pratyAgataH punaH
aTAjuhAva taM sUtaM rAmavfttAntakAraRAt
vfdDaM paramasaMtaptaM navagraham iva dvipam
viniHSvasantaM DyAyantam asvasTam iva kuYjaram
rAjA tu rajasA sUtaM DvastANgaM samupasTitam
aSru pUrRamuKaM dInam uvAca paramArtavat
kva nu vatsyati DarmAtmA vfkzamUlam upASritaH
so 'tyantasuKitaH sUta kim aSizyati rAGavaH
BUmipAlAtmajo BUmO Sete kaTam anATavat
yaM yAntam anuyAnti sma padAti raTakuYjarAH
sa vatsyati kaTaM rAmo vijanaM vanam ASritaH
vyAlEr mfgEr AcaritaM kfzRasarpanizevitam
kaTaM kumArO vEdehyA sArDaM vanam upasTitO
sukumAryA tapasvinyA sumantra saha sItayA
rAjaputrO kaTaM pAdEr avaruhya raTAd gatO
sidDArTaH Kalu sUta tvaM yena dfzwO mamAtmajO
vanAntaM praviSantO tAv aSvinAv iva mandaram
kim uvAca vaco rAmaH kim uvAca ca lakzmaRaH
sumantra vanam AsAdya kim uvAca ca mETilI
AsitaM SayitaM BuktaM sUta rAmasya kIrtaya
iti sUto narendreRa coditaH sajjamAnayA
uvAca vAcA rAjAnaM sabAzpaparirabDayA
abravIn mAM mahArAja Darmam evAnupAlayan
aYjaliM rAGavaH kftvA SirasABipraRamya ca
sUta madvacanAt tasya tAtasya viditAtmanaH
SirasA vandanIyasya vandyO pAdO mahAtmanaH
sarvam antaHpuraM vAcyaM sUta mad vacanAt tvayA
Arogyam aviSezeRa yaTArhaM cABivAdanam
mAtA ca mama kOsalyA kuSalaM cABivAdanam
devi devasya pAdO ca devavat paripAlaya
BarataH kuSalaM vAcyo vAcyo madvacanena ca
sarvAsv eva yaTAnyAyaM vfttiM vartasva mAtfzu
vaktavyaS ca mahAbAhur ikzvAkukulanandanaH
pitaraM yOvarAjyasTo rAjyasTam anupAlaya
ity evaM mAM mahArAja bruvann eva mahAyaSAH
rAmo rAjIvatAmrAkzo BfSam aSrURy avartayat
lakzmaRas tu susaMkrudDo niHSvasan vAkyam abravIt
kenAyam aparADena rAjaputro vivAsitaH
yadi pravrAjito rAmo loBakAraRakAritam
varadAnanimittaM vA sarvaTA duzkftaM kftam
rAmasya tu parityAge na hetum upalakzaye
asamIkzya samArabDaM virudDaM budDilAGavAt
janayizyati saMkroSaM rAGavasya vivAsanam
ahaM tAvan mahArAje pitftvaM nopalakzaye
BrAtA BartA ca banDuS ca pitA ca mama rAGavaH
sarvalokapriyaM tyaktvA sarvalokahite ratam
sarvaloko 'nurajyeta kaTaM tvAnena karmaRA
jAnakI tu mahArAja niHSvasantI tapasvinI
BUtopahatacitteva vizWitA vfzmftA sTitA
adfzwapUrvavyasanA rAjaputrI yaSasvinI
tena duHKena rudatI nEva mAM kiM cid abravIt
udvIkzamARA BartAraM muKena pariSuzyatA
mumoca sahasA bAzpaM mAM prayAntam udIkzya sA
taTEva rAmo 'SrumuKaH kftAYjaliH; sTito 'Baval lakzmaRabAhupAlitaH
taTEva sItA rudatI tapasvinI; nirIkzate rAjaraTaM taTEva mAm
mama tv aSvA nivfttasya na prAvartanta vartmani
uzRam aSru vimuYcanto rAme saMprasTite vanam
uBAByAM rAjaputrAByAm aTa kftvAham ajYalim
prasTito raTam AsTAya tad duHKam api DArayan
guheva sArDaM tatrEva sTito 'smi divasAn bahUn
ASayA yadi mAM rAmaH punaH SabdApayed iti
vizaye te mahArAja rAmavyasanakarSitAH
api vfkzAH parimlAnaH sapuzpANkurakorakAH
na ca sarpanti sattvAni vyAlA na prasaranti ca
rAmaSokABiBUtaM tan nizkUjam aBavad vanam
lInapuzkarapatrAS ca narendra kaluzodakAH
saMtaptapadmAH padminyo lInamInavihaMgamAH
jalajAni ca puzpARi mAlyAni sTalajAni ca
nAdya BAnty alpaganDIni PalAni ca yaTA puram
praviSantam ayoDyAM mAM na kaS cid aBinandati
narA rAmam apaSyanto niHSvasanti muhur muhuH
harmyEr vimAnEH prAsAdEr avekzya raTam Agatam
hAhAkArakftA nAryo rAmAdarSanakarSitAH
AyatEr vimalEr netrEr aSruvegapariplutEH
anyonyam aBivIkzante vyaktam ArtatarAH striyaH
nAmitrARAM na mitrARAm udAsInajanasya ca
aham ArtatayA kaM cid viSezaM nopalakzaye
aprahfzwamanuzyA ca dInanAgaturaMgamA
ArtasvaraparimlAnA viniHSvasitaniHsvanA
nirAnandA mahArAja rAmapravrAjanAtulA
kOsalyA putra hIneva ayoDyA pratiBAti mA
sUtasya vacanaM SrutvA vAcA paramadInayA
bAzpopahatayA rAjA taM sUtam idam abravIt
kEkeyyA viniyuktena pApABijanaBAvayA
mayA na mantrakuSalEr vfdDEH saha samarTitam
na suhfdBir na cAmAtyEr mantrayitvA na nEgamEH
mayAyam arTaH saMmohAt strIhetoH sahasA kftaH
BavitavyatayA nUnam idaM vA vyasanaM mahat
kulasyAsya vinASAya prAptaM sUta yadfcCayA
sUta yady asti te kiM cin mayApi sukftaM kftam
tvaM prApayASu mAM rAmaM prARAH saMtvarayanti mAm
yad yad yApi mamEvAjYA nivartayatu rAGavam
na SakzyAmi vinA rAma muhUrtam api jIvitum
aTa vApi mahAbAhur gato dUraM Bavizyati
mAm eva raTam Aropya SIGraM rAmAya darSaya
vfttadaMzwro mahezvAsaH kvAsO lakzmaRapUrvajaH
yadi jIvAmi sADv enaM paSyeyaM saha sItayA
lohitAkzaM mahAbAhum AmuktamaRikuRqalam
rAmaM yadi na paSyAmi gamizyAmi yamakzayam
ato nu kiM duHKataraM yo 'ham ikzvAkunandanam
imAm avasTAm Apanno neha paSyAmi rAGavam
hA rAma rAmAnuja hA hA vEdehi tapasvinI
na mAM jAnIta duHKena mriyamARam anATavat
dustaro jIvatA devi mayAyaM SokasAgaraH
aSoBanaM yo 'ham ihAdya rAGavaM; didfkzamARo na laBe salakzmaRam
itIva rAjA vilapan mahAyaSAH; papAta tUrRaM Sayane sa mUrCitaH
iti vilapati pArTive pranazwe; karuRataraM dviguRaM ca rAmahetoH
vacanam anuniSamya tasya devI; Bayam agamat punar eva rAmamAtA
tato BUtopasfzweva vepamAnA punaH punaH
DaraRyAM gatasattveva kOsalyA sUtam abravIt
naya mAM yatra kAkutsTaH sItA yatra ca lakzmaRaH
tAn vinA kzaRam apy atra jIvituM notsahe hy aham
nivartaya raTaM SIGraM daRqakAn naya mAm api
aTa tAn nAnugacCAmi gamizyAmi yamakzayam
bAzpavegOpahatayA sa vAcA sajjamAnayA
idam ASvAsayan devIM sUtaH prAYjalir abravIt
tyaja SokaM ca mohaM ca saMBramaM duHKajaM taTA
vyavaDUya ca saMtApaM vane vatsyati rAGavaH
lakzmaRaS cApi rAmasya pAdO paricaran vane
ArADayati DarmajYaH paralokaM jitendriyaH
vijane 'pi vane sItA vAsaM prApya gfhezv iva
visramBaM laBate 'BItA rAme saMnyasta mAnasA
nAsyA dEnyaM kftaM kiM cit susUkzmam api lakzaye
uciteva pravAsAnAM vEdehI pratiBAti mA
nagaropavanaM gatvA yaTA sma ramate purA
taTEva ramate sItA nirjanezu vanezv api
bAleva ramate sItA bAlacandraniBAnanA
rAmA rAme hy adInAtmA vijane 'pi vane satI
tadgataM hfdayaM hy asyAs tad aDInaM ca jIvitam
ayoDyApi Bavet tasyA rAma hInA taTA vanam
paTi pfcCati vEdehI grAmAMS ca nagarARi ca
gatiM dfzwvA nadInAM ca pAdapAn viviDAn api
aDvanA vAta vegena saMBrameRAtapena ca
na hi gacCati vEdehyAS candrAMSusadfSI praBA
sadfSaM Satapatrasya pUrRacandropamapraBam
vadanaM tadvadAnyAyA vEdehyA na vikampate
alaktarasaraktABAv alaktarasavarjitO
adyApi caraRO tasyAH padmakoSasamapraBO
nUpurodGuzwaheleva KelaM gacCati BAminI
idAnIm api vEdehI tadrAgA nyastaBUzaRA
gajaM vA vIkzya siMhaM vA vyAGraM vA vanam ASritA
nAhArayati saMtrAsaM bAhU rAmasya saMSritA
na SocyAs te na cAtmA te Socyo nApi janADipaH
idaM hi caritaM loke pratizWAsyati SASvatam
viDUya SokaM parihfzwamAnasA; maharziyAte paTi suvyavasTitAH
vane ratA vanyaPalASanAH pituH; SuBAM pratijYAM paripAlayanti te
taTApi sUtena suyuktavAdinA; nivAryamARA sutaSokakarSitA
na cEva devI virarAma kUjitAt; priyeti putreti ca rAGaveti ca
vanaM gate Darmapare rAme ramayatAM vare
kOsalyA rudatI svArtA BartAram idam abravIt
yady apitrizu lokezu praTitaM te mayad yaSaH
sAnukroSo vadAnyaS ca priyavAdI ca rAGavaH
kaTaM naravaraSrezWa putrO tO saha sItayA
duHKitO suKasaMvfdDO vane duHKaM sahizyataH
sA nUnaM taruRI SyAmA sukumArI suKocitA
kaTam uzRaM ca SItaM ca mETilI prasahizyate
BuktvASanaM viSAlAkzI sUpadaMSAnvitaM SuBam
vanyaM nEvAram AhAraM kaTaM sItopaBokzyate
gItavAditranirGozaM SrutvA SuBam aninditA
kaTaM kravyAdasiMhAnAM SabdaM Srozyaty aSoBanam
mahendraDvajasaMkASaH kva nu Sete mahABujaH
BujaM pariGasaMkASam upaDAya mahAbalaH
padmavarRaM sukeSAntaM padmaniHSvAsam uttamam
kadA drakzyAmi rAmasya vadanaM puzkarekzaRam
vajrasAramayaM nUnaM hfdayaM me na saMSayaH
apaSyantyA na taM yad vE PalatIdaM sahasraDA
yadi paYcadaSe varze rAGavaH punar ezyati
jahyAd rAjyaM ca koSaM ca BaratenopaBokzyate
evaM kanIyasA BrAtrA BuktaM rAjyaM viSAM pate
BrAtA jyezWA varizWAS ca kimarTaM nAvamaMsyate
na pareRAhftaM BakzyaM vyAGraH KAditum icCati
evam eva naravyAGraH paralIQaM na maMsyate
havir AjyaM puroqASAH kuSA yUpAS ca KAdirAH
nEtAni yAtayAmAni kurvanti punar aDvare
taTA hy Attam idaM rAjyaM hftasArAM surAm iva
nABimantum alaM rAmo nazwasomam ivADvaram
nEvaMviDam asatkAraM rAGavo marzayizyati
balavAn iva SArdUlo bAlaDer aBimarSanam
sa tAdfSaH siMhabalo vfzaBAkzo nararzaBaH
svayam eva hataH pitrA jalajenAtmajo yaTA
dvijAti carito DarmaH SAstradfzwaH sanAtanaH
yadi te Darmanirate tvayA putre vivAsite
gatir evAk patir nAryA dvitIyA gatir AtmajaH
tftIyA jYAtayo rAjaMS caturTI neha vidyate
tatra tvaM cEva me nAsti rAmaS ca vanam ASritaH
na vanaM gantum icCAmi sarvaTA hi hatA tvayA
hataM tvayA rAjyam idaM sarAzwraM; hatas taTAtmA saha mantriBiS ca
hatA saputrAsmi hatAS ca pOrAH; sutaS ca BAryA ca tava prahfzwO
imAM giraM dAruRaSabdasaMSritAM; niSamya rAjApi mumoha duHKitaH
tataH sa SokaM praviveSa pArTivaH; svaduzkftaM cApi punas tadAsmarat
evaM tu krudDayA rAjA rAmamAtrA saSokayA
SrAvitaH paruzaM vAkyaM cintayAm Asa duHKitaH
tasya cintayamAnasya pratyaBAt karma duzkftam
yad anena kftaM pUrvam ajYAnAc CabdaveDinA
amanAs tena Sokena rAmaSokena ca praBuH
dahyamAnas tu SokAByAM kOsalyAm Aha BUpatiH
prasAdaye tvAM kOsalye racito 'yaM mayAYjaliH
vatsalA cAnfSaMsA ca tvaM hi nityaM parezv api
BartA tu Kalu nArIRAM guRavAn nirguRo 'pi vA
DarmaM vimfSamAnAnAM pratyakzaM devi dEvatam
sA tvaM DarmaparA nityaM dfzwalokaparAvara
nArhase vipriyaM vaktuM duHKitApi suduHKitam
tad vAkyaM karuRaM rAjYaH SrutvA dInasya BAzitam
kOsalyA vyasfjad bAzpaM praRAlIva navodakam
sa mUdrhRi badDvA rudatI rAjYaH padmam ivAYjalim
saMBramAd abravIt trastA tvaramARAkzaraM vacaH
prasIda SirasA yAce BUmO nitatitAsmi te
yAcitAsmi hatA deva hantavyAhaM na hi tvayA
nEzA hi sA strI Bavati SlAGanIyena DImatA
uBayor lokayor vIra patyA yA saMprasAdyate
jAnAmi DarmaM DarmajYa tvAM jAne satyavAdinam
putraSokArtayA tat tu mayA kim api BAzitam
Soko nASayate DEryaM Soko nASayate Srutam
Soko nASayate sarvaM nAsti Sokasamo ripuH
Sayam ApatitaH soQuM praharo ripuhastataH
soQum ApatitaH SokaH susUkzmo 'pi na Sakyate
vanavAsAya rAmasya paYcarAtro 'dya gaRyate
yaH SokahataharzAyAH paYcavarzopamo mama
taM hi cintayamAnAyAH Soko 'yaM hfdi varDate
adInAm iva vegena samudrasalilaM mahat
evaM hi kaTayantyAs tu kOsalyAyAH SuBaM vacaH
mandaraSmir aBUt suryo rajanI cAByavartata
aTa prahlAdito vAkyEr devyA kOsalyayA nfpaH
Sokena ca samAkrAnto nidrAyA vaSam eyivAn
pratibudDo muhur tena SokopahatacetanaH
aTa rAjA daSaraTaH sa cintAm aByapadyata
rAmalakzmaRayoS cEva vivAsAd vAsavopamam
AviveSopasargas taM tamaH sUryam ivAsuram
sa rAjA rajanIM zazWIM rAme pravrajite vanam
arDarAtre daSaraTaH saMsmaran duzkftaM kftam
kOsalyAM putraSokArtAm idaM vacanam abravIt
yad Acarati kalyARi SuBaM vA yadi vASuBam
tad eva laBate Badre kartA karmajam AtmanaH
guru lAGavam arTAnAm AramBe karmaRAM Palam
dozaM vA yo na jAnAti sa bAla iti hocyate
kaS cid AmravaRaM CittvA palASAMS ca niziYcati
puzpaM dfzwvA Pale gfDnuH sa Socati PalAgame
so 'ham AmravaRaM CittvA palASAMS ca nyazecayam
rAmaM PalAgame tyaktvA paScAc CocAmi durmatiH
labDaSabdena kOsalye kumAreRa DanuzmatA
kumAraH SabdaveDIti mayA pApam idaM kftam
tad idaM me 'nusaMprAptaM devi duHKaM svayaM kftam
saMmohAd iha bAlena yaTA syAd BakzitaM vizam
evaM mamApy avijYAtaM SabdaveDyamayaM Palam
devy anUQA tvam aBavo yuvarAjo BavAmy aham
tataH prAvfq anuprAptA madakAmavivarDinI
upAsyahi rasAn BOmAMs taptvA ca jagad aMSuBiH
paretAcaritAM BImAM ravir AviSate diSam
uzRam antardaDe sadyaH snigDA dadfSire GanAH
tato jahfzire sarve BekasAraNgabarhiRaH
patitenAmBasA CannaH patamAnena cAsakft
AbaBO mattasAraNgas toyarASir ivAcalaH
tasminn atisuKe kAle DanuzmAn izumAn raTI
vyAyAma kftasaMkalpaH sarayUm anvagAM nadIm
nipAne mahizaM rAtrO gajaM vAByAgataM nadIm
anyaM vA SvApadaM kaM cij jiGAMsur ajitendriyaH
aTAnDakAre tv aSrOzaM jale kumBasya paryataH
acakzur vizaye GozaM vAraRasyeva nardataH
tato 'haM Saram udDftya dIptam ASIvizopamam
amuYcaM niSitaM bARam aham ASIvizopamam
tatra vAg uzasi vyaktA prAdurAsId vanOkasaH
hA heti patatas toye vAg aBUt tatra mAnuzI
kaTam asmadviDe SastraM nipatet tu tapasvini
praviviktAM nadIM rAtrAv udAhAro 'ham AgataH
izuRABihataH kena kasya vA kiM kftaM mayA
fzer hi nyasta daRqasya vane vanyena jIvataH
kaTaM nu SastreRa vaDo madviDasya viDIyate
jawABAraDarasyEva valkalAjinavAsasaH
ko vaDena mamArTI syAt kiM vAsyApakftaM mayA
evaM nizPalam ArabDaM kevalAnarTasaMhitam
na kaS cit sADu manyeta yaTEva gurutalpagam
nemaM taTAnuSocAmi jIvitakzayam AtmanaH
mAtaraM pitaraM coBAv anuSocAmi madviDe
tad etAn miTunaM vfdDaM cirakAlaBftaM mayA
mayi paYcatvam Apanne kAM vfttiM vartayizyati
vfdDO ca mAtApitarAv ahaM cEkezuRA hataH
kena sma nihatAH sarve subAlenAkftAtmanA
taM giraM karuRAM SrutvA mama DarmAnukANkziRaH
karAByAM saSaraM cApaM vyaTitasyApatad Buvi
taM deSam aham Agamya dInasattvaH sudurmanAH
apaSyam izuRA tIre sarayvAs tApasaM hatam
sa mAm udvIkzya netrAByAM trastam asvasTacetasaM
ity uvAca vacaH krUraM diDakzann iva tejasA
kiM tavApakftaM rAjan vane nivasatA mayA
jihIrziur amBo gurvarTaM yad ahaM tAqitas tvayA
ekena Kalu bARena marmaRy aBihate mayi
dvAv anDO nihatO vfdDO mAtA janayitA ca me
tO nUnaM durbalAv anDO matpratIkzO pipAsitO
ciram ASAkftAM tfzRAM kazwAM saMDArayizyataH
na nUnaM tapaso vAsti PalayogaH Srutasya vA
pitA yan mAM na jAnAti SayAnaM patitaM Buvi
jAnann api ca kiM kuryAd aSaktir aparikramaH
BidyamAnam ivASaktas trAtum anyo nago nagam
pitus tvam eva me gatvA SIGram Acakzva rAGava
na tvAm anudahet krudDo vanaM vahnir ivEDitaH
iyam ekapadI rAjan yato me pitur ASramaH
taM prasAdaya gatvA tvaM na tvAM sa kupitaH Sapet
viSalyaM kuru mAM rAjan marma me niSitaH SaraH
ruRadDi mfdu sotseDaM tIram amburayo yaTA
na dvijAtir ahaM rAjan mA BUt te manaso vyaTA
SUdrAyAm asmi vESyena jAto janapadADipa
itIva vadataH kfcCrAd bARABihatamarmaRaH
tasya tv AnamyamAnasya taM bARam aham udDaram
jalArdragAtraM tu vilapya kfcCAn; marmavraRaM saMtatam ucCasantam
tataH sarayvAM tam ahaM SayAnaM; samIkzya Badre suBfSaM vizaRRaH
tad ajYAnAn mahat pApaM kftvA saMkulitendriyaH
ekas tv acintayaM budDyA kaTaM nu sukftaM Bavet
tatas taM Gawam Adaya pUrRaM paramavAriRA
ASramaM tam ahaM prApya yaTAKyAtapaTaM gataH
tatrAhaM durbalAv anDO vfdDAv apariRAyakO
apaSyaM tasya pitarO lUnapakzAv iva dvijO
tannimittABir AsInO kaTABir aparikramO
tAm ASAM matkfte hInAv udAsInAv anATavat
padaSabdaM tu me SrutvA munir vAkyam aBAzata
kiM cirAyasi me putra pAnIyaM kzipram Anaya
yannimittam idaM tAta salile krIqitaM tvayA
utkaRWitA te mAteyaM praviSa kzipram ASramam
yad vyalIkaM kftaM putra mAtrA te yadi vA mayA
na tan manasi kartavyaM tvayA tAta tapasvinA
tvaM gatis tv agatInAM ca cakzus tvaM hInacakzuzAm
samAsaktAs tvayi prARAH kiM cin nO nABiBAzase
munim avyaktayA vAcA tam ahaM sajjamAnayA
hInavyaYjanayA prekzya BIto BIta ivAbruvam
manasaH karma cezwABir aBisaMstaBya vAgbalam
Acacakze tv ahaM tasmE putravyasanajaM Bayam
kzatriyo 'haM daSaraTo nAhaM putro mahAtmanaH
sajjanAvamataM duHKam idaM prAptaM svakarmajam
BagavaMS cApahasto 'haM sarayUtIram AgataH
jiGAMsuH SvApadaM kiM cin nipAne vAgataM gajam
tatra Sruto mayA Sabdo jale kumBasya pUryataH
dvipo 'yam iti matvA hi bARenABihato mayA
gatvA nadyAs tatas tIram apaSyam izuRA hfdi
vinirBinnaM gataprARaM SayAnaM Buvi tApasaM
BagavaY Sabdam Alakzya mayA gajajiGAMsunA
visfzwo 'mBasi nArAcas tena te nihataH sutaH
sa codDftena bARena tatrEva svargam AsTitaH
BagavantAv uBO Socann anDAv iti vilapya ca
ajYAnAd BavataH putraH sahasABihato mayA
Sezam evaMgate yat syAt tat prasIdatu me muniH
sa tac CrutvA vacaH krUraM niHSvasaY SokakarSitaH
mAm uvAca mahAtejAH kftAYjalim upasTitam
yady etad aSuBaM karma na sma me kaTayeH svayam
Palen mUrDA sma te rAjan sadyaH SatasahasraDA
kzatriyeRa vaDo rAjan vAnaprasTe viSezataH
jYAnapUrvaM kftaH sTAnAc cyAvayed api vajriRam
ajYAnAd Di kftaM yasmAd idaM tenEva jIvasi
api hy adya kulaM nasyAd rAGavARAM kuto BavAn
naya nO nfpa taM deSam iti mAM cAByaBAzata
adya taM drazwum icCAvaH putraM paScimadarSanam
ruDireRAvasitANgaM prakIrRAjinavAsasaM
SayAnaM Buvi niHsaMjYaM DarmarAjavaSaM gatam
aTAham ekas taM deSaM nItvA tO BfSaduHKitO
asparSayam ahaM putraM taM muniM saha BAryayA
tO putram AtmanaH spfzwvA tam AsAdya tapasvinO
nipetatuH SarIre 'sya pitA cAsyedam abravIt
na nv ahaM te priyaH putra mAtaraM paSya DArmika
kiM nu nAliNgase putra sukumAra vaco vada
kasya vApararAtre 'haM SrozyAmi hfdayaMgamam
aDIyAnasya maDuraM SAstraM vAnyad viSezataH
ko mAM saMDyAm upAsyEva snAtvA hutahutASanaH
SlAGayizyaty upAsInaH putraSokaBayArditam
kandamUlaPalaM hftvA ko mAM priyam ivAtiTim
Bojayizyaty akarmaRyam apragraham anAyakam
imAm anDAM ca vfdDAM ca mAtaraM te tapasvinIm
kaTaM putra BarizyAmi kfpaRAM putragarDinIm
tizWa mA mA gamaH putra yamasya sadanaM prati
Svo mayA saha gantAsi jananyA ca sameDitaH
uBAv api ca SokArtAv anATO kfpaRO vane
kzipram eva gamizyAvas tvayA hInO yamakzayam
tato vEvasvataM dfzwvA taM pravakzyAmi BAratIm
kzamatAM DarmarAjo me biBfyAt pitarAv ayam
apApo 'si yaTA putra nihataH pApakarmaRA
tena satyena gacCASu ye lokAH SastrayoDinAm
yAnti SUrA gatiM yAM ca saMgrAmezv anivartinaH
hatAs tv aBimuKAH putra gatiM tAM paramAM vraja
yAM gatiM sagaraH SEbyo dilIpo janamejayaH
nahuzo DunDumAraS ca prAptAs tAM gacCa putraka
yA gatiH sarvasADUnAM svADyAyAt patasaS ca yA
BUmidasyAhitAgneS ca ekapatnIvratasya ca
gosahasrapradAtFRAM yA yA guruBftAm api
dehanyAsakftAM yA ca tAM gatiM gacCa putraka
na hi tv asmin kule jAto gacCaty akuSalAM gatim
evaM sa kfpaRaM tatra paryadevayatAsakft
tato 'smE kartum udakaM pravfttaH saha BAryayA
sa tu divyena rUpeRa muniputraH svakarmaBiH
ASvAsya ca muhUrtaM tu pitarO vAkyam abravIt
sTAnam asmi mahat prApto BavatoH paricAraRAt
BavantAv api ca kzipraM mama mUlam upEzyataH
evam uktvA tu divyena vimAnena vapuzmatA
Aruroha divaM kzipraM muniputro jitendriyaH
sa kftvA tUdakaM tUrRaM tApasaH saha BAryayA
mAm uvAca mahAtejAH kftAYjalim upasTitam
adyEva jahi mAM rAjan maraRe nAsti me vyaTA
yac CareREkaputraM mAM tvam akArzIr aputrakam
tvayA tu yad avijYAnAn nihato me sutaH SuciH
tena tvAm aBiSapsyAmi suduHKam atidAruRam
putravyasanajaM duHKaM yad etan mama sAmpratam
evaM tvaM putraSokena rAjan kAlaM karizyasi
tasmAn mAm AgataM Badre tasyodArasya tadvacaH
yad ahaM putraSokena saMtyakzyAmy adya jIvitam
yadi mAM saMspfSed rAmaH sakfd adyAlaBeta vA
na tan me sadfSaM devi yan mayA rAGave kftam
cakzuzA tvAM na paSyAmi smftir mama vilupyate
dUtA vEvasvatasyEte kOsalye tvarayanti mAm
atas tu kiM duHKataraM yad ahaM jIvitakzaye
na hi paSyAmi DarmajYaM rAmaM satyaparAkyamam
na te manuzyA devAs te ye cAruSuBakuRqalam
muKaM drakzyanti rAmasya varze paYcadaSe punaH
padmapatrekzaRaM suBru sudaMzwraM cArunAsikam
DanyA drakzyanti rAmasya tArADipaniBaM muKam
sadfSaM SAradasyendoH Pullasya kamalasya ca
suganDi mama nATasya DanyA drakzyanti tanmuKam
nivfttavanavAsaM tam ayoDyAM punar Agatam
drakzyanti suKino rAmaM SukraM mArgagataM yaTA
ayam AtmaBavaH Soko mAm anATam acetanam
saMsAdayati vegena yaTA kUlaM nadIrayaH
hA rAGava mahAbAho hA mamAyAsa nASana
rAjA daSaraTaH SocaY jIvitAntam upAgamat
taTA tu dInaM kaTayan narADipaH; priyasya putrasya vivAsanAturaH
gate 'rDarAtre BfSaduHKapIqitas; tadA jahO prARam udAradarSanaH
aTa rAtryAM vyatItAyAM prAtar evApare 'hani
bandinaH paryupAtizWaMs tat pArTivaniveSanam
tataH SucisamAcArAH paryupasTAna kovidaH
strIvarzavaraBUyizWA upatasTur yaTApuram
haricandanasaMpfktam udakaM kAYcanEr GawEH
AninyuH snAnaSikzAjYA yaTAkAlaM yaTAviDi
maNgalAlamBanIyAni prASanIyAn upaskarAn
upaninyus taTApy anyAH kumArI bahulAH striyaH
aTa yAH kosalendrasya SayanaM pratyanantarAH
tAH striyas tu samAgamya BartAraM pratyaboDayan
tA vepaTuparItAS ca rAjYaH prARezu SaNkitAH
pratisrotas tfRAgrARAM sadfSaM saMcakampire
aTa saMvepamanAnAM strIRAM dfzwvA ca pArTivam
yat tad ASaNkitaM pApaM tasya jajYe viniScayaH
tataH pracukruSur dInAH sasvaraM tA varANganAH
kareRava ivAraRye sTAnapracyutayUTapAH
tAsAm Akranda Sabdena sahasodgatacetane
kOsalyA ca sumitrAca tyaktanidre baBUvatuH
kOsalyA ca sumitrA ca dfzwvA spfzwvA ca pArTivam
hA nATeti parikruSya petatur DaraRItale
sA kosalendraduhitA vezwamAnA mahItale
na baBrAja rajoDvastA tAreva gaganacyutA
tat samuttrastasaMBrAntaM paryutsukajanAkulam
sarvatas tumulAkrandaM paritApArtabAnDavam
sadyo nipatitAnandaM dInaviklavadarSanam
baBUva naradevasya sadma dizwAntam IyuzaH
atItam AjYAya tu pArTivarzaBaM; yaSasvinaM saMparivArya patnayaH
BfSaM rudantyaH karuRaM suduHKitAH; pragfhya bAhU vyalapann anATavat
tam agnim iva saMSAntam ambuhInam ivArRavam
hatapraBam ivAdityaM svargaTaM prekzya BUmipam
kOsalyA bAzpapUrRAkzI viviDaM SokakarSitA
upagfhya Siro rAjYaH kEkeyIM pratyaBAzata
sakAmA Bava kEkeyi BuNkzva rAjyam akaRwakam
tyaktvA rAjAnam ekAgrA nfSaMse duzwacAriRi
vihAya mAM gato rAmo BartA ca svargato mama
vipaTe sArTahIneva nAhaM jIvitum utsahe
BartAraM taM parityajya kA strI dEvatam AtmanaH
icCej jIvitum anyatra kEkeyyAs tyaktaDarmaRaH
na lubDo buDyate dozAn kiM pAkam iva Bakzayan
kubjAnimittaM kEkeyyA rAGavARAn kulaM hatam
aniyoge niyuktena rAjYA rAmaM vivAsitam
saBAryaM janakaH SrutvA patitapsyaty ahaM yaTA
rAmaH kamalapatrAkzo jIvanASam ito gataH
videharAjasya sutA tahA sItA tapasvinI
duHKasyAnucitA duHKaM vane paryudvijizyati
nadatAM BImaGozARAM niSAsu mfgapakziRAm
niSamya nUnaM saMstrastA rAGavaM saMSrayizyati
vfdDaS cEvAlpaputraS ca vEdehIm anicintayan
so 'pi SokasamAvizwo nanu tyakzyati jIvitam
tAM tataH saMparizvajya vilapantIM tapasvinIm
vyapaninyuH suduHKArtAM kOsalyAM vyAvahArikAH
tEladroRyAm aTAmAtyAH saMveSya jagatIpatim
rAjYaH sarvARy aTAdizwAS cakruH karmARy anantaram
na tu saMkalanaM rAjYo vinA putreRa mantriRaH
sarvajYAH kartum Izus te tato rakzanti BUmipam
tEladroRyAM tu sacivEH SAyitaM taM narADipam
hA mfto 'yam iti jYAtvA striyas tAH paryadevayan
bAhUn udyamya kfpaRA netraprasravaREr muKEH
rudantyaH SokasaMtaptAH kfpaRaM paryadevayan
niSAnakzatrahIneva strIva BartfvivarjitA
purI nArAjatAyoDyA hInA rAjYA mahAtmanA
bAzpaparyAkulajanA hAhABUtakulANganA
SUnyacatvaraveSmAntA na baBrAja yaTApuram
gatapraBA dyOr iva BAskaraM vinA; vyapetanakzatragaReva SarvarI
purI baBAse rahitA mahAtmanA; na cAsrakaRWAkulamArgacatvarA
narAS ca nAryaS ca sametya saMGaSo; vigarhamARA Baratasya mAtaram
tadA nagaryAM naradevasaMkzaye; baBUvur ArtA na ca Sarma leBire
vyatItAyAM tu SarvaryAm Adityasyodaye tataH
sametya rAjakartAraH saBAm Iyur dvijAtayaH
mArkaRqeyo 'Ta mOdgalyo vAmadevaS ca kASyapaH
kAtyayano gOtamaS ca jAbAliS ca mahAyaSAH
ete dvijAH sahAmAtyEH pfTag vAcam udIrayan
vasizWam evABimuKAH SrezWo rAjapurohitam
atItA SarvarI duHKaM yA no varzaSatopamA
asmin paYcatvam Apanne putraSokena pArTive
svargataS ca mahArAjo rAmaS cAraRyam ASritaH
lakzmaRaS cApi tejasvI rAmeREva gataH saha
uBO BarataSatruGnO kkekayezu paraMtapO
pure rAjagfhe ramye mAtAmahaniveSane
ikzvAkURAm ihAdyEva kaS cid rAjA viDIyatAm
arAjakaM hi no rAzwraM na vinASam avApnuyAt
nArAjale janapade vidyunmAlI mahAsvanaH
aBivarzati parjanyo mahIM divyena vAriRA
nArAjake janapade bIjamuzwiH prakIryate
nArAkake pituH putro BAryA vA vartate vaSe
arAjake DanaM nAsti nAsti BAryApy arAjake
idam atyAhitaM cAnyat kutaH satyam arAjake
nArAjake janapade kArayanti saBAM narAH
udyAnAni ca ramyARi hfzwAH puRyagfhARi ca
nArAjake janapade yajYaSIlA dvijAtayaH
satrARy anvAsate dAntA brAhmaRAH saMSitavratAH
nArAjake janapade praBUtanawanartakAH
utsavAS ca samAjAS ca varDante rAzwravarDanAH
nArajake janapade sidDArTA vyavahAriRaH
kaTABir anurajyante kaTASIlAH kaTApriyEH
nArAjake janapade vAhanEH SIGragAmiBiH
narA niryAnty araRyAni nArIBiH saha kAminaH
nArAkaje janapade DanavantaH surakzitAH
Serate vivfta dvArAH kfzigorakzajIvinaH
nArAjake janapade vaRijo dUragAminaH
gacCanti kzemam aDvAnaM bahupuRyasamAcitAH
nArAjake janapade caraty ekacaro vaSI
BAvayann AtmanAtmAnaM yatrasAyaMgfho muniH
nArAjake janapade yogakzemaM pravartate
na cApy arAjake senA SatrUn vizahate yuDi
yaTA hy anudakA nadyo yaTA vApy atfRaM vanam
agopAlA yaTA gAvas taTA rAzwram arAjakam
nArAjake janapade svakaM Bavati kasya cit
matsyA iva narA nityaM Bakzayanti parasparam
yehi saMBinnamaryAdA nAstikAS CinnasaMSayAH
te 'pi BAvAya kalpante rAjadaRqanipIqitAH
aho tama ivedaM syAn na prajYAyeta kiM cana
rAjA cen na BaveMl loke viBajan sADvasADunI
jIvaty api mahArAje tavEva vacanaM vayam
nAtikramAmahe sarve velAM prApyeva sAgaraH
sa naH samIkzya dvijavaryavfttaM; nfpaM vinA rAjyam araRyaBUtam
kumAram ikzvAkusutaM vadAnyaM; tvam eva rAjAnam ihABiziYcaya
tezAM tadvacanaM SrutvA vasizWaH pratyuvAca ha
mitrAmAtyagaRAn sarvAn brAhmaRAMs tAn idaM vacaH
yad asO mAtulakule pure rAjagfhe suKI
Barato vasati BrAtrA SatruGnena samanvitaH
tac CIGraM javanA dUtA gacCantu tvaritEr hayEH
AnetuM BrAtarO vIrO kiM samIkzAmahe vayam
gacCantv iti tataH sarve vasizWaM vAkyam abruvan
tezAM tadvacanaM SrutvA vasizWo vAkyam abravIt
ehi sidDArTa vijaya jayantASokanandana
SrUyatAm itikartavyaM sarvAn eva bravImi vaH
puraM rAjagfhaM gatvA SIGraM SIGrajavEr hayEH
tyaktaSokEr idaM vAcyaH SAsanAd Barato mama
purohitas tvAM kuSalaM prAha sarve ca mantriRaH
tvaramARaS ca niryAhi kftyam AtyayikaM tvayA
mA cAsmE prozitaM rAmaM mA cAsmE pitaraM mftam
BavantaH SaMsizur gatvA rAGavARAm imaM kzayam
kOSeyAni ca vastrARi BUzaRAni varARi ca
kzipram AdAya rAjYaS ca Baratasya ca gacCata
vasizWenAByanujYAtA dUtAH saMtvaritA yayuH
te hastina pure gaNgAM tIrtvA pratyaNmuKA yayuH
pAYcAladeSam AsAdya maDyena kurujANgalam
te prasannodakAM divyAM nAnAvihagasevitAm
upAtijagmur vegena SaradaRqAM janAkulAm
nikUlavfkzam AsAdya divyaM satyopayAcanam
aBigamyABivAdyaM taM kuliNgAM prAviSan purIm
aBikAlaM tataH prApya tejo'BiBavanAc cyutAH
yayur maDyena bAhlIkAn sudAmAnaM ca parvatam
vizRoH padaM prekzamARA vipASAM cApi SAlmalIm
te SrAntavAhanA dUtA vikfzwena satA paTA
giri vrajaM pura varaM SIGram Asedur aYjasA
BartuH priyArTaM kularakzaRArTaM; BartuS ca vaMSasya parigrahArTam
aheqamAnAs tvarayA sma dUtA; rAtryAM tu te tat puram eva yAtAH
yAm eva rAtriM te dUtAH praviSanti sma tAM purIm
BaratenApi tAM rAtriM svapno dfzwo 'yam apriyaH
vyuzwAm eva tu tAM rAtriM dfzwvA taM svapnam apriyam
putro rAjADirAjasya suBfSaM paryatapyata
tapyamAnaM samAjYAya vayasyAH priyavAdinaH
AyAsaM hi vinezyantaH saBAyAM cakrire kaTAH
vAdayanti taTA SAntiM lAsayanty api cApare
nAwakAny apare prAhur hAsyAni viviDAni ca
sa tEr mahAtmA BarataH saKiBiH priya vAdiBiH
gozWIhAsyAni kurvadBir na prAhfzyata rAGavaH
tam abravIt priyasaKo BarataM saKiBir vftam
suhfdBiH paryupAsInaH kiM saKe nAnumodase
evaM bruvARaM suhfdaM BarataH pratyuvAca ha
SfRu tvaM yan nimittaMme dEnyam etad upAgatam
svapne pitaram adrAkzaM malinaM muktamUrDajam
patantam adriSiKarAt kaluze gomaye hrade
plavamAnaS ca me dfzwaH sa tasmin gomayahrade
pibann aYjalinA tElaM hasann iva muhur muhuH
tatas tilodanaM BuktvA punaH punar aDaHSirAH
tElenAByaktasarvANgas tElam evAvagAhata
svapne 'pi sAgaraM SuzkaM candraM ca patitaM Buvi
sahasA cApi saMSantaM jvalitaM jAtavedasaM
avadIrRAM ca pfTivIM SuzkAMS ca viviDAn drumAn
ahaM paSyAmi viDvastAn saDUmAMS cEva pArvatAn
pIWe kArzRAyase cEnaM nizaRRaM kfzRavAsasaM
prahasanti sma rAjAnaM pramadAH kfzRapiNgalAH
tvaramARaS ca DarmAtmA raktamAlyAnulepanaH
raTena Karayuktena prayAto dakziRAmuKaH
evam etan mayA dfzwam imAM rAtriM BayAvahAm
ahaM rAmo 'Ta vA rAjA lakzmaRo vA marizyati
naro yAnena yaH svapne Karayuktena yAti hi
acirAt tasya DUmAgraM citAyAM saMpradfSyate
etannimittaM dIno 'haM tan na vaH pratipUjaye
SuzyatIva ca me kaRWo na svasTam iva me manaH
jugupsann iva cAtmAnaM na ca paSyAmi kAraRam
imAM hi duHsvapnagatiM niSAmya tAm; anekarUpAm avitarkitAM purA
BayaM mahat tad DfdayAn na yAti me; vicintya rAjAnam acintyadarSanam
Barate bruvati svapnaM dUtAs te klAntavAhanAH
praviSyAsahyapariKaM ramyaM rAjagfhaM puram
samAgamya tu rAjYA ca rAjaputreRa cArcitAH
rAjYaH pAdO gfhItvA tu tam Ucur BarataM vacaH
purohitas tvA kuSalaM prAha sarve ca mantriRaH
tvaramARaS ca niryAhi kftyam AtyayikaM tvayA
atra viMSatikowyas tu nfpater mAtulasya te
daSakowyas tu saMpUrRAs taTEva ca nfpAtmaja
pratigfhya ca tat sarvaM svanuraktaH suhfjjane
dUtAn uvAca BarataH kAmEH saMpratipUjya tAn
kaccit sukuSalI rAjA pitA daSaraTo mama
kaccic cArAgatA rAme lakzmaRe vA mahAtmani
AryA ca DarmaniratA DarmajYA DarmadarSinI
arogA cApi kOsalyA mAtA rAmasya DImataH
kaccit sumitrA DarmajYA jananI lakzmaRasya yA
SatruGnasya ca vIrasya sArogA cApi maDyamA
AtmakAmA sadA caRqI kroDanA prAjYamAninI
arogA cApi kEkeyI mAtA me kim uvAca ha
evam uktAs tu te dUtA Baratena mahAtmanA
UcuH saMpraSritaM vAkyam idaM taM BarataM tadA
kuSalAs te naravyAGra yezAM kuSalam icCasi
BarataS cApi tAn dUtAn evam ukto 'ByaBAzata
ApfcCe 'haM mahArAjaM dUtAH saMtvarayanti mAm
evam uktvA tu tAn dUtAn BarataH pArTivAtmajaH
dUtEH saMcodito vAkyaM mAtAmaham uvAca ha
rAjan pitur gamizyAmi sakASaM dUtacoditaH
punar apy aham ezyAmi yadA me tvaM smarizyasi
BaratenEvam uktas tu nfpo mAtAmahas tadA
tam uvAca SuBaM vAkyaM Sirasy AGrAya rAGavam
gacCa tAtAnujAne tvAM kEkeyI suprajAs tvayA
mAtaraM kuSalaM brUyAH pitaraM ca paraMtapa
purohitaM ca kuSalaM ye cAnye dvijasattamAH
tO ca tAta mahezvAsO BrAtaru rAmalakzmaRO
tasmE hastyuttamAMS citrAn kambalAn ajinAni ca
aBisatkftya kEkeyo BaratAya DanaM dadO
rukma nizkasahasre dve zoqaSASvaSatAni ca
satkftya kEkeyI putraM kekayo Danam AdiSat
taTAmAtyAn aBipretAn viSvAsyAMS ca guRAnvitAn
dadAv aSvapatiH SIGraM BaratAyAnuyAyinaH
ErAvatAn EndraSirAn nAgAn vE priyadarSanAn
KarAY SIGrAn susaMyuktAn mAtulo 'smE DanaM dadO
antaHpure 'tisaMvfdDAn vyAGravIryabalAnvitAn
daMzwrAyuDAn mahAkAyAY SunaS copAyanaM dadO
sa mAtAmaham ApfcCya mAtulaM ca yuDAjitam
raTam Aruhya BarataH SatruGnasahito yayO
raTAn maRqalacakrAMS ca yojayitvA paraHSatam
uzwrago'SvaKarEr BftyA BarataM yAntam anvayuH
balena gupto Barato mahAtmA; sahAryakasyAtmasamEr amAtyEH
AdAya SatruGnam apetaSatrur; gfhAd yayO sidDa ivendralokAt
sa prANmuKo rAjagfhAd aBiniryAya vIryavAn
hrAdinIM dUrapArAM ca pratyaksrotas taraNgiRIm
SatadrUm atarac CrImAn nadIm ikzvAkunandanaH
elaDAne nadIM tIrtvA prApya cAparaparpawAn
SilAm AkurvatIM tIrtvA AgneyaM Salyakartanam
satyasaMDaH SuciH SrImAn prekzamARaH SilAvahAm
atyayAt sa mahASElAn vanaM cEtraraTaM prati
veginIM ca kuliNgAKyAM hrAdinIM parvatAvftAm
yamunAM prApya saMtIrRo balam ASvAsayat tadA
SItIkftya tu gAtrARi klAntAn ASvAsya vAjinaH
tatra snAtvA ca pItvA ca prAyAd AdAya codakam
rAjaputro mahAraRyam anaBIkzRopasevitam
Badro BadreRa yAnena mArutaH Kam ivAtyayAt
toraRaM dakziRArDena jambUprasTam upAgamat
varUTaM ca yayO ramyaM grAmaM daSaraTAtmajaH
tatra ramye vane vAsaM kftvAsO prANmuKo yayO
udyAnam ujjihAnAyAH priyakA yatra pAdapAH
sAlAMs tu priyakAn prApya SIGrAn AsTAya vAjinaH
anujYApyATa Barato vAhinIM tvarito yayO
vAsaM kftvA sarvatIrTe tIrtvA cottAnakAM nadIm
anyA nadIS ca viviDAH pArvatIyEs turaMgamEH
hastipfzWakam AsAdya kuwikAm atyavartata
tatAra ca naravyAGro lOhitye sa kapIvatIm
ekasAle sTARumatIM vinate gomatIM nadIm
kaliNga nagare cApi prApya sAlavanaM tadA
BarataH kzipram AgacCat supariSrAntavAhanaH
vanaM ca samatItyASu SarvaryAm aruRodaye
ayoDyAM manunA rAjYA nirmitAM sa dadarSa ha
tAM purIM puruzavyAGraH saptarAtroziwaH paTi
ayoDyAm agrato dfzwvA raTe sAraTim abravIt
ezA nAtipratItA me puRyodyAnA yaSasvinI
ayoDyA dfSyate dUrAt sAraTe pARqumfttikA
yajvaBir guRasaMpannEr brAhmaREr vedapAragEH
BUyizWam fzhEr AkIrRA rAjarzivarapAlitA
ayoDyAyAM purASabdaH SrUyate tumulo mahAn
samantAn naranArIRAM tam adya na SfRomy aham
udyAnAni hi sAyAhne krIqitvoparatEr narEH
samantAd vipraDAvadBiH prakASante mamAnyadA
tAny adyAnurudantIva parityaktAni kAmiBiH
araRyaBUteva purI sAraTe pratiBAti me
na hy atra yAnEr dfSyante na gajEr na ca vAjiBiH
niryAnto vABiyAnto vA naramuKyA yaTApuram
anizwAni ca pApAni paSyAmi viviDAni ca
nimittAny amanojYAni tena sIdati te manaH
dvAreRa vEjayantena prAviSac CrAntavAhanaH
dvAHsTEr utTAya vijayaM pfzwas tEH sahito yayO
sa tv anekAgrahfdayo dvAHsTaM pratyarcya taM janam
sUtam aSvapateH klAntam abravIt tatra rAGavaH
SrutA no yAdfSAH pUrvaM nfpatInAM vinASane
AkArAs tAn ahaM sarvAn iha paSyAmi sAraTe
malinaM cASrupUrRAkzaM dInaM DyAnaparaM kfSam
sastrI puMsaM ca paSyAmi janam utkaRWitaM pure
ity evam uktvA BarataH sUtaM taM dInamAnasaH
tAny anizwAny ayoDyAyAM prekzya rAjagfhaM yayO
tAM SUnyaSfNgAwakaveSmaraTyAM; rajo'ruRadvArakapAwayantrAm
dfzwvA purIm indrapurI prakASAM; duHKena saMpUrRataro baBUva
bahUni paSyan manaso 'priyARi; yAny annyadA nAsya pure baBUvuH
avAkSirA dInamanA nahfzwaH; pitur mahAtmA praviveSa veSma
apaSyaMs tu tatas tatra pitaraM pitur Alaye
jagAma Barato drazwuM mAtaraM mAtur Alaye
anuprAptaM tu taM dfzwvA kEkeyI prozitaM sutam
utpapAta tadA hfzwA tyaktvA sOvarRamAnasaM
sa praviSyEva DarmAtmA svagfhaM SrIvivarjitam
BarataH prekzya jagrAha jananyAS caraRO SuBO
taM mUrDni samupAGrAya parizvajya yaSasvinam
aNke Baratam Aropya prazwuM samupacakrame
adya te kati cid rAtryaS cyutasyAryakaveSmanaH
api nADvaSramaH SIGraM raTenApatatas tava
Aryakas te sukuSalo yuDAjin mAtulas tava
pravAsAc ca suKaM putra sarvaM me vaktum arhasi
evaM pfzWas tu kEkeyyA priyaM pArTivanandanaH
Acazwa BarataH sarvaM mAtre rAjIvalocanaH
adya me saptamI rAtriS cyutasyAryakaveSmanaH
ambAyAH kuSalI tAto yuDAjin mAtulaS ca me
yan me DanaM ca ratnaM ca dadO rAjA paraMtapaH
pariSrAntaM paTy aBavat tato 'haM pUrvam AgataH
rAjavAkyaharEr dUtEs tvaryamARo 'ham AgataH
yad ahaM prazwum icCAmi tad ambA vaktum arhasi
SUnyo 'yaM SayanIyas te paryaNko hemaBUzitaH
na cAyam ikzvAkujanaH prahfzwaH pratiBAti me
rAjA Bavati BUyizWgam ihAmbAyA niveSane
tam ahaM nAdya paSyAmi drazwum icCann ihAgataH
pitur grahIzye caraRO taM mamAKyAhi pfcCataH
Ahosvid amba jyezWAyAH kOsalyAyA niveSane
taM pratyuvAca kEkeyI priyavad Goram apriyam
ajAnantaM prajAnantI rAjyaloBena mohitA
yA gatiH sarvaBUtAnAM tAM gatiM te pitA gataH
tac CrutvA Barato vAkyaM DarmABijanavAY SuciH
papAta sahasA BUmO pitfSokabalArditaH
tataH Sokena saMvItaH pitur maraRaduHKitaH
vilalApa mahAtejA BrAntAkulitacetanaH
etat suruciraM BAti pitur me SayanaM purA
tad idaM na viBAty adya vihInaM tena DImatA
tam ArtaM devasaMkASaM samIkzya patitaM Buvi
utTApayitvA SokArtaM vacanaM cedam abravIt
uttizWottizWa kiM Seze rAjaputra mahAyaSaH
tvadviDA na hi Socanti santaH sadasi saMmatAH
sa rudatyA ciraM kAlaM BUmO viparivftya ca
jananIM pratyuvAcedaM SokEr bahuBir AvftaH
aBizekzyati rAmaM tu rAjA yajYaM nu yakzyati
ity ahaM kftasaMkalpo hfzwo yAtrAm ayAsizam
tad idaM hy anyaTA BUtaM vyavadIrRaM mano mama
pitaraM yo na paSyAmi nityaM priyahite ratam
amba kenAtyagAd rAjA vyADinA mayy anAgate
DanyA rAmAdayaH sarve yEH pitA saMskftaH svayam
na nUnaM mAM mahArAjaH prAptaM jAnAti kIrtimAn
upajiGred Di mAM mUrDni tAtaH saMnamya satvaram
kva sa pARiH suKasparSas tAtasyAklizwakarmaRaH
yena mAM rajasA Dvastam aBIkzRaM parimArjati
yo me BrAtA pitA banDur yasya dAso 'smi DImataH
tasya mAM SIGram AKyAhi rAmasyAklizwa karmaRaH
pitA hi Bavati jyezWo Darmam Aryasya jAnataH
tasya pAdO grahIzyAmi sa hIdAnIM gatir mama
Arye kim abravId rAjA pitA me satyavikramaH
paScimaM sADusaMdeSam icCAmi Srotum AtmanaH
iti pfzwA yaTAtattvaM kEkeyI vAkyam abravIt
rAmeti rAjA vilapan hA sIte lakzmaReti ca
sa mahAtmA paraM lokaM gato gatimatAM varaH
imAM tu paScimAM vAcaM vyAjahAra pitA tava
kAla DarmaparikziptaH pASEr iva mahAgajaH
sidDArTAs tu narA rAmam AgataM sItayA saha
lakzmaRaM ca mahAbAhuM drakzyanti punar Agatam
tac CrutvA vizasAdEva dvitIyA priyaSaMsanAt
vizaRRavadano BUtvA BUyaH papracCa mAtaram
kva cedAnIM sa DarmAtmA kOsalyAnandavarDanaH
lakzmaRena saha BrAtrA sItayA ca samaM gataH
taTA pfzwA yaTAtattvam AKyAtum upacakrame
mAtAsya yugapad vAkyaM vipriyaM priyaSaNkayA
sa hi rAjasutaH putra cIravAsA mahAvanam
daRqakAn saha vEdehyA lakzmaRAnucaro gataH
tac CrutvA Baratas trasto BrAtuS cAritraSaNkayA
svasya vaMSasya mAhAtmyAt prazwuM samupacakrame
kaccin na brAhmaRavaDaM hftaM rAmeRa kasya cit
kaccin nAQyo daridro vA tenApApo vihiMsitaH
kaccin na paradArAn vA rAjaputro 'Bimanyate
kasmAt sa daRqakAraRye BrURaheva vivAsitaH
aTAsya capalA mAtA tat svakarma yaTAtaTam
tenEva strIsvaBAvena vyAhartum upacakrame
na brAhmaRa DanaM kiMcid DftaM rAmeRa kasya cit
kaS cin nAQyo daridro vA tenApApo vihiMsitaH
na rAmaH paradArAMS ca cakzurByAm api paSyati
mayA tu putra SrutvEva rAmasyEvABizecanam
yAcitas te pitA rAjyaM rAmasya ca vivAsanam
sa svavfttiM samAsTAya pitA te tat taTAkarot
rAmaS ca sahasOmitriH prezitaH saha sItayA
tam apaSyan priyaM putraM mahIpAlo mahAyaSAH
putraSokaparidyUnaH paYcatvam upapedivAn
tvayA tv idAnIM DarmajYa rAjatvam avalambyatAm
tvatkfte hi mayA sarvam idam evaMviDaM kftam
tat putra SIGraM viDinA viDijYEr; vasizWamuKyEH sahito dvijendrEH
saMkAlya rAjAnam adInasattvam; AtmAnam urvyAm aBizecayasva
SrutvA tu pitaraM vfttaM BrAtaru ca vivAsitO
Barato duHKasaMtapta idaM vacanam abravIt
kiM nuRkAryaM hatasyeha mama rAjyena SocataH
vihInasyATa pitrA ca BrAtrA pitfsamena ca
duHKe me duHKam akaror vraRe kzAram ivAdaDAH
rAjAnaM pretaBAvasTaM kftvA rAmaM ca tApasaM
kulasya tvam aBAvAya kAlarAtrir ivAgatA
aNgAram upagUhya sma pitA me nAvabudDavAn
kOsalyA ca sumitrA ca putraSokABipIqite
duzkaraM yadi jIvetAM prApya tvAM jananIM mama
nanu tv Aryo 'pi DarmAtmA tvayi vfttim anuttamAm
vartate guruvfttijYo yaTA mAtari vartate
taTA jyezWA hi me mAtA kOsalyA dIrGadarSinI
tvayi DarmaM samAsTAya BaginyAm iva vartate
tasyAH putraM kftAtmAnaM cIravalkalavAsasaM
prasTApya vanavAsAya kaTaM pApe na Socasi
apApadarSinaM SUraM kftAtmAnaM yaSasvinam
pravrAjya cIravasanaM kiM nu paSyasi kAraRam
lubDAyA vidito manye na te 'haM rAGavaM prati
taTA hy anarTo rAjyArTaM tvayA nIto mahAn ayam
ahaM hi puruzavyAGrAv apaSyan rAmalakzmaRO
kena SaktipraBAvena rAjyaM rakzitum utsahe
taM hi nityaM mahArAjo balavantaM mahAbalaH
apASrito 'BUd DarmAtmA merur meruvanaM yaTA
so 'haM kaTam imaM BAraM mahADuryasamudyatam
damyo Duram ivAsAdya saheyaM kena cOjasA
aTa vA me Bavec Caktir yogEr budDibalena vA
sakAmAM na karizyAmi tvAm ahaM putragarDinIm
nivartayizyAmi vanAd BrAtaraM svajanapriyam
ity evam uktvA Barato mahAtmA; priyetarEr vAkyagaREs tudaMs tAm
SokAturaS cApi nanAda BUyaH; siMho yaTA parvatagahvarasTaH
tAM taTA garhayitvA tu mAtaraM Baratas tadA
rozeRa mahatAvizwaH punar evAbravId vacaH
rAjyAd BraMSasva kEkeyi nfSaMse duzwacAriRi
parityaktA ca DarmeRa mA mftaM rudatI Bava
kiM nu te 'dUzayad rAjA rAmo vA BfSaDArmikaH
yayor mftyur vivAsaS ca tvatkfte tulyam AgatO
BrURahatyAm asi prAptA kulasyAsya vinASanAt
kEkeyi narakaM gacCa mA ca BartuH salokatAm
yat tvayA hIdfSaM pApaM kftaM GoreRa karmaRA
sarvalokapriyaM hitvA mamApy ApAditaM Bayam
tvatkfte me pitA vftto rAmaS cAraRyam ASritaH
ayaSo jIvaloke ca tvayAhaM pratipAditaH
mAtfrUpe mamAmitre nfSaMse rAjyakAmuke
na te 'ham aBiBAzyo 'smi durvftte patiGAtini
kOsalyA ca sumitrA ca yAS cAnyA mama mAtaraH
duHKena mahatAvizwAs tvAM prApya kuladUziRIm
na tvam aSvapateH kanyA DarmarAjasya DImataH
rAkzasI tatra jAtAsi kulapraDvaMsinI pituH
yat tvayA DArmiko rAmo nityaM satyaparAyaRaH
vanaM prasTApito duHKAt pitA ca tridivaM gataH
yat praDAnAsi tat pApaM mayi pitrA vinAkfte
BrAtfByAM ca parityakte sarvalokasya cApriye
kOsalyAM DarmasaMyuktAM viyuktAM pApaniScaye
kftvA kaM prApsyase tv adya lokaM nirayagAminI
kiM nAvabuDyase krUre niyataM banDusaMSrayam
jyezWaM pitfsamaM rAmaM kOsalyAyAtmasaMBavam
aNgapratyaNgajaH putro hfdayAc cApi jAyate
tasmAt priyataro mAtuH priyatvAn na tu bAnDavaH
anyadA kila DarmajYA suraBiH surasaMmatA
vahamAnO dadarSorvyAM putrO vigatacetasO
tAv arDadivase SrAntO dfzwvA putrO mahItale
ruroda putra Sokena bAzpaparyAkulekzaRA
aDastAd vrajatas tasyAH surarAjYo mahAtmanaH
bindavaH patitA gAtre sUkzmAH suraBiganDinaH
tAM dfzwvA SokasaMtaptAM vajrapARir yaSasvinIm
indraH prAYjalir udvignaH surarAjo 'bravId vacaH
BayaM kaccin na cAsmAsu kutaS cid vidyate mahat
kuto nimittaH Sokas te brUhi sarvahitEziRi
evam uktA tu suraBiH surarAjena DImatA
patyuvAca tato DIrA vAkyaM vAkyaviSAradA
SAntaM pAtaM na vaH kiM cit kutaS cid amarADipa
ahaM tu magnO SocAmi svaputrO vizame sTitO
etO dfzwvA kfzO dInO sUryaraSmipratApinO
vaDyamAnO balIvardO karzakeRa surADipa
mama kAyAt prasUtO hi duHKitO BAra pIqitO
yO dfzwvA paritapye 'haM nAsti putrasamaH priyaH
yasyAH putra sahasrARi sApi Socati kAmaDuk
kiM punar yA vinA rAmaM kOsalyA vartayizyati
ekaputrA ca sADvI ca vivatseyaM tvayA kftA
tasmAt tvaM satataM duHKaM pretya ceha ca lapsyase
ahaM hy apacitiM BrAtuH pituS ca sakalAm imAm
varDanaM yaSasaS cApi karizyAmi na saMSayaH
AnAyayitvA tanayaM kOsalyAyA mahAdyutim
svayam eva pravekzyAmi vanaM muninizevitam
iti nAga ivAraRye tomarANkuSacoditaH
papAta Buvi saMkrudDo niHSvasann iva pannagaH
saMraktanetraH SiTilAmbaras tadA; viDUtasarvABaraRaH paraMtapaH
baBUva BUmO patito nfpAtmajaH; SacIpateH ketur ivotsavakzaye
taTEva kroSatas tasya Baratasya mahAtmanaH
kOsalyA Sabdam AjYAya sumitrAm idam abravIt
AgataH krUrakAryAyAH kEkeyyA BarataH sutaH
tam ahaM drazwum icCAmi BarataM dIrGadarSinam
evam uktvA sumitrAM sA vivarRA malinAmbarA
pratasTe Barato yatra vepamAnA vicetanA
sa tu rAmAnujaS cApi SatruGnasahitas tadA
pratasTe Barato yatra kOsalyAyA niveSanam
tataH SatruGna BaratO kOsalyAM prekzya duHKitO
paryazvajetAM duHKArtAM patitAM nazwacetanAm
BarataM pratyuvAcedaM kOsalyA BfSaduHKitA
idaM te rAjyakAmasya rAjyaM prAptam akaRwakam
saMprAptaM bata kEkeyyA SIGraM krUreRa karmaRA
prasTApya cIravasanaM putraM me vanavAsinam
kEkeyI kaM guRaM tatra paSyati krUradarSinI
kzipraM mAm api kEkeyI prasTApayitum arhati
hiraRyanABo yatrAste suto me sumahAyaSAH
aTa vA svayam evAhaM sumitrAnucarA suKam
agnihotraM puraskftya prasTAsye yatra rAGavaH
kAmaM vA svayam evAdya tatra mAM netum arhasi
yatrAsO puruzavyAGras tapyate me tapaH sutaH
idaM hi tava vistIrRaM DanaDAnyasamAcitam
hastyaSvaraTasaMpUrRaM rAjyaM niryAtitaM tayA
evaM vilapamAnAM tAM BarataH prAYjalis tadA
kOsalyAM pratyuvAcedaM SokEr bahuBir AvftAm
Arye kasmAd ajAnantaM garhase mAm akilbizam
vipulAM ca mama prItiM sTirAM jAnAsi rAGave
kftA SAstrAnugA budDir mA BUt tasya kadA cana
satyasaMDaH satAM SrezWo yasyAryo 'numate gataH
prEzyaM pApIyasAM yAtu sUryaM ca prati mehatu
hantu pAdena gAM suptAM yasyAryo 'numate gataH
kArayitvA mahat karma BartA Bftyam anarTakam
aDarmo yo 'sya so 'syAs tu yasyAryo 'numate gataH
paripAlayamAnasya rAjYo BUtAni putravat
tatas tu druhyatAM pApaM yasyAryo 'numate gataH
balizaqBAgam udDftya nfpasyArakzataH prajAH
aDarmo yo 'sya so 'syAstu yasyAryo 'numate gataH
saMSrutya ca tapasviByaH satre vE yajYadakziRAm
tAM vipralapatAM pApaM yasyAryo 'numate gataH
hastyaSvaraTasaMbADe yudDe SastrasamAkule
mA sma kArzIt satAM DarmaM yasyAryo 'numate gataH
upadizwaM susUkzmArTaM SAstraM yatnena DImatA
sa nASayatu duzwAtmA yasyAryo 'numate gataH
pAyasaM kfsaraM CAgaM vfTA so 'SnAtu nirGfRaH
gurUMS cApy avajAnAtu yasyAryo 'numate gataH
putrEr dArES ca BftyES ca svagfhe parivAritaH
sa eko mfzwam aSnAtu yasyAryo 'numate gataH
rAjastrIbAlavfdDAnAM vaDe yat pApam ucyate
BftyatyAge ca yat pApaM tat pApaM pratipadyatAm
uBe saMDye SayAnasya yat pApaM parikalpyate
tac ca pApaM Bavet tasya yasyAryo 'numate gataH
yad agnidAyake pApaM yat pApaM gurutalpage
mitradrohe ca yat pApaM tat pApaM pratipadyatAm
devatAnAM pitFRAM ca mAtA pitros taTEva ca
mA sma kArzIt sa SuSrUzAM yasyAryo 'numate gataH
satAM lokAt satAM kIrtyAH sajjuzwAt karmaRas taTA
BraSyatu kzipram adyEva yasyAryo 'numate gataH
vihInAM patiputrAByAM kOsalyAM pArTivAtmajaH
evam ASvasayann eva duHKArto nipapAta ha
taTA tu SapaTEH kazwEH SapamAnam acetanam
BarataM SokasaMtaptaM kOsalyA vAkyam abravIt
mama duHKam idaM putra BUyaH samupajAyate
SapaTEH SapamAno hi prARAn uparuRatsi me
dizwyA na calito DarmAd AtmA te sahalakzmaRaH
vatsa satyapratijYo me satAM lokAn avApsyasi
evaM vilapamAnasya duHKArtasya mahAtmanaH
mohAc ca SokasaMroDAd baBUva lulitaM manaH
lAlapyamAnasya vicetanasya; pranazwabudDeH patitasya BUmO
muhur muhur niHSvasataS ca dIrGaM; sA tasya Sokena jagAma rAtriH
tam evaM SokasaMtaptaM BarataM kekayIsutam
uvAca vadatAM SrezWo vasizWaH SrezWavAg fziH
alaM Sokena BadraM te rAjaputra mahAyaSaH
prAptakAlaM narapateH kuru saMyAnam uttaram
vasizWasya vacaH SrutvA Barato DAraRAM gataH
pretakAryARi sarvARi kArayAm Asa Darmavit
udDftaM tElasaMkledAt sa tu BUmO niveSitam
ApItavarRavadanaM prasuptam iva BUmipam
niveSya Sayane cAgrye nAnAratnaparizkfte
tato daSaraTaM putro vilalApa suduHKitaH
kiM te vyavasitaM rAjan prozite mayy anAgate
vivAsya rAmaM DarmajYaM lakzmaRaM ca mahAbalam
kva yAsyasi mahArAja hitvemaM duHKitaM janam
hInaM puruzasiMhena rAmeRAklizwakarmaRA
yogakzemaM tu te rAjan ko 'smin kalpayitA pure
tvayi prayAte svas tAta rAme ca vanam ASrite
viDavA pfTivI rAjaMs tvayA hInA na rAjate
hInacandreva rajanI nagarI pratiBAti mAm
evaM vilapamAnaM taM BarataM dInamAnasaM
abravId vacanaM BUyo vasizWas tu mahAn fziH
pretakAryARi yAny asya kartavyAni viSAmpateH
tAny avyagraM mahAbAho kriyatAm avicAritam
taTeti Barato vAkyaM vasizWasyABipUjya tat
ftvikpurohitAcAryAMs tvarayAm Asa sarvaSaH
ye tv agrato narendrasya agny agArAd bahizkftAH
ftvigBir yAjakES cEva te hriyante yaTAviDi
SibilAyAm aTAropya rAjAnaM gatacetanam
bAzpakaRWA vimanasas tam UhuH paricArakAH
hiraRyaM ca suvarRaM ca vAsAMsi viviDAni ca
prakiranto janA mArgaM nfpater agrato yayuH
candanAguruniryAsAn saralaM padmakaM taTA
devadArURi cAhftya citAM cakrus taTApare
ganDAn uccAvacAMS cAnyAMs tatra dattvATa BUmipam
tataH saMveSayAm AsuS citAmaDye tam ftvijaH
taTA hutASanaM hutvA jepus tasya tadartvijaH
jaguS ca te yaTASAstraM tatra sAmAni sAmagAH
SibikABiS ca yAnES ca yaTArhaM tasya yozitaH
nagarAn niryayus tatra vfdDEH parivftAs tadA
prasavyaM cApi taM cakrur ftvijo 'gnicitaM nfpam
striyaS ca SokasaMtaptAH kOsalyA pramuKAs tadA
krOYcInAm iva nArIRAM ninAdas tatra SuSruve
ArtAnAM karuRaM kAle kroSantInAM sahasraSaH
tato rudantyo vivaSA vilapya ca punaH punaH
yAneByaH sarayUtIram avaterur varANganAH
kftodakaM te Baratena sArDaM; nfpANganA mantripurohitAS ca
puraM praviSyASruparItanetrA; BUmO daSAhaM vyanayanta duHKam
tato daSAhe 'tigate kftaSOco nfpAtmajaH
dvAdaSe 'hani saMprApte SrAdDakarmARy akArayat
brAhmaReByo dadO ratnaM Danam annaM ca puzkalam
bAstikaM bahuSuklaM ca gAS cApi SataSas taTA
dAsIdAsaM ca yAnaM ca veSmAni sumahAnti ca
brAhmaReByo dadO putro rAjYas tasyOrDvadEhikam
tataH praBAtasamaye divase 'Ta trayodaSe
vilalApa mahAbAhur BarataH SokamUrCitaH
SabdApihitakaRWaS ca SoDanArTam upAgataH
citAmUle pitur vAkyam idam Aha suduHKitaH
tAta yasmin nizfzwo 'haM tvayA BrAtari rAGave
tasmin vanaM pravrajite SUnye tyakto 'smy ahaM tvayA
yaTAgatir anATAyAH putraH pravrAjito vanam
tAm ambAM tAta kOsalyAM tyaktvA tvaM kva gato nfpa
dfzwvA BasmAruRaM tac ca dagDAsTisTAnamaRqalam
pituH SarIra nirvARaM nizwanan vizasAda ha
sa tu dfzwvA rudan dInaH papAta DaraRItale
utTApyamAnaH Sakrasya yantra Dvaja iva cyutaH
aBipetus tataH sarve tasyAmAtyAH Sucivratam
antakAle nipatitaM yayAtim fzayo yaTA
SatruGnaS cApi BarataM dfzwvA Sokapariplutam
visaMjYo nyapatad BUmO BUmipAlam anusmaran
unmatta iva niScetA vilalApa suduHKitaH
smftvA pitur guRANgAni tAni tAni tadA tadA
manTarA praBavas tIvraH kEkeyIgrAhasaMkulaH
varadAnamayo 'kzoByo 'majjayac CokasAgaraH
sukumAraM ca bAlaM ca satataM lAlitaM tvayA
kva tAta BarataM hitvA vilapantaM gato BavAn
nanu Bojyezu pAnezu vastrezv ABaraRezu ca
pravArayasi naH sarvAMs tan naH ko 'dya karizyati
avadAraRa kAle tu pfTivI nAvadIryate
vihInA yA tvayA rAjYA DarmajYena mahAtmanA
pitari svargam Apanne rAme cAraRyam ASrite
kiM me jIvita sAmarTyaM pravekzyAmi hutASanam
hIno BrAtrA ca pitrA ca SUnyAm ikzvAkupAlitAm
ayoDyAM na pravekzyAmi pravekzyAmi tapovanam
tayor vilapitaM SrutvA vyasanaM cAnvavekzya tat
BfSam ArtatarA BUyaH sarva evAnugAminaH
tato vizaRRO SrAntO ca SatruGna BaratAv uBO
DaraRyAM saMvyacezwetAM BagnaSfNgAv ivarzaBO
tataH prakftimAn vEdyaH pitur ezAM purohitaH
vasizWo BarataM vAkyam utTApya tam uvAca ha
trIRi dvandvAni BUtezu pravfttAny aviSezataH
tezu cAparihAryezu nEvaM Bavitum arhati
sumantraS cApi SatruGnam utTApyABiprasAdya ca
SrAvayAm Asa tattvajYaH sarvaBUtaBavABavO
utTitO tO naravyAGrO prakASete yaSasvinO
varzAtapapariklinnO pfTag indraDvajAv iva
aSrURi parimfdnantO raktAkzO dInaBAziRO
amAtyAs tvarayanti sma tanayO cAparAH kriyAH
atra yAtrAM samIhantaM SatruGno lakzmaRAnujaH
BarataM SokasaMtaptam idaM vacanam abravIt
gatir yaH sarvaBUtAnAM duHKe kiM punar AtmanaH
sa rAmaH sattva saMpannaH striyA pravrAjito vanam
balavAn vIrya saMpanno lakzmaRo nAma yo 'py asO
kiM na mocayate rAmaM kftvApi pitfnigraham
pUrvam eva tu nigrAhyaH samavekzya nayAnayO
utpaTaM yaH samArUQo nAryA rAjA vaSaM gataH
iti saMBAzamARe tu SatruGne lakzmaRAnuje
prAgdvAre 'BUt tadA kubjA sarvABaraRaBUzitA
liptA candanasAreRa rAjavastrARi biBratI
meKalA dAmaBiS citrE rajjubadDeva vAnarI
tAM samIkzya tadA dvAHsTo BfSaM pApasya kAriRIm
gfhItvAkaruRaM kubjAM SatruGnAya nyavedayat
yasyAH kfte vane rAmo nyastadehaS ca vaH pitA
seyaM pApA nfSaMsA ca tasyAH kuru yaTAmati
SatruGnaS ca tad AjYAya vacanaM BfSaduHKitaH
antaHpuracarAn sarvAn ity uvAca DftavrataH
tIvram utpAditaM duHKaM BrAtFRAM me taTA pituH
yayA seyaM nfSaMsasya karmaRaH Palam aSnutAm
evam uktA ca tenASu saKI janasamAvftA
gfhItA balavat kubjA sA tadgfham anAdayat
tataH suBfSa saMtaptas tasyAH sarvaH saKIjanaH
krudDam AjYAya SatruGnaM vyapalAyata sarvaSaH
amantrayata kftsnaS ca tasyAH sarvasaKIjanaH
yaTAyaM samupakrAnto niHSezaM naH karizyati
sAnukroSAM vadAnyAM ca DarmajYAM ca yaSasvinIm
kOsalyAM SaraRaM yAmaH sA hi no 'stu DruvA gatiH
sa ca rozeRa tAmrAkzaH SatruGnaH SatrutApanaH
vicakarza tadA kubjAM kroSantIM pfTivItale
tasyA hy AkfzyamARAyA manTarAyAs tatas tataH
citraM bahuviDaM BARqaM pfTivyAM tad vyaSIryata
tena BARqena saMkIrRaM SrImadrAjaniveSanam
aSoBata tadA BUyaH SAradaM gaganaM yaTA
sa balI balavat kroDAd gfhItvA puruzarzaBaH
kEkeyIm aBinirBartsya baBAze paruzaM vacaH
tEr vAkyEH paruzEr duHKEH kEkeyI BfSaduHKitA
SatruGna BayasaMtrastA putraM SaraRam AgatA
tAM prekzya BarataH krudDaM SatruGnam idam abravIt
avaDyAH sarvaBUtAnAM pramadAH kzamyatAm iti
hanyAm aham imAM pApAM kEkeyIM duzwacAriRIm
yadi mAM DArmiko rAmo nAsUyen mAtfGAtakam
imAm api hatAM kubjAM yadi jAnAti rAGavaH
tvAM ca mAM cEva DarmAtmA nABiBAzizyate Druvam
Baratasya vacaH SrutvA SatruGno lakzmaRAnujaH
nyavartata tato rozAt tAM mumoca ca manTarAm
sA pAdamUle kEkeyyA manTarA nipapAta ha
niHSvasantI suduHKArtA kfpaRaM vilalApa ca
SatruGnavikzepavimUQasaMjYAM; samIkzya kubjAM Baratasya mAtA
SanEH samASvAsayad ArtarUpAM; krOYcIM vilagnAm iva vIkzamARAm
tataH praBAtasamaye divase 'Ta caturdaSe
sametya rAjakartAro BarataM vAkyam abruvan
gato daSaraTaH svargaM yo no gurutaro guruH
rAmaM pravrAjya vE jyezWaM lakzmaRaM ca mahAbalam
tvam adya Bava no rAjA rAjaputra mahAyaSaH
saMgatyA nAparADnoti rAjyam etad anAyakam
ABizecanikaM sarvam idam AdAya rAGava
pratIkzate tvAM svajanaH SreRayaS ca nfpAtmaja
rAjyaM gfhARa Barata pitfpEtAmahaM mahat
aBizecaya cAtmAnaM pAhi cAsmAn nararzaBa
ABizecanikaM BARqaM kftvA sarvaM pradakziRam
Baratas taM janaM sarvaM pratyuvAca DftavrataH
jyezWasya rAjatA nityam ucitA hi kulasya naH
nEvaM Bavanto mAM vaktum arhanti kuSalA janAH
rAmaH pUrvo hi no BrAtA Bavizyati mahIpatiH
ahaM tv araRye vatsyAmi varzARi nava paYca ca
yujyatAM mahatI senA caturaNgamahAbalA
AnayizyAmy ahaM jyezWaM BrAtaraM rAGavaM vanAt
ABizecanikaM cEva sarvam etad upaskftam
puraskftya gamizyAmi rAmahetor vanaM prati
tatrEva taM naravyAGram aBizicya puraskftam
AnezyAmi tu vE rAmaM havyavAham ivADvarAt
na sakAmA karizyAmi svam imAM mAtfganDinIm
vane vatsyAmy ahaM durge rAmo rAjA Bavizyati
kriyatAM SilpiBiH panTAH samAni vizamARi ca
rakziRaS cAnusaMyAntu paTi durgavicArakAH
evaM saMBAzamARaM taM rAmahetor nfpAtmajam
pratyuvAca janaH sarvaH SrImadvAkyam anuttamam
evaM te BAzamARasya padmA SrIr upatizWatAm
yas tvaM jyezWe nfpasute pfTivIM dAtum icCasi
anuttamaM tad vacanaM nfpAtmaja; praBAzitaM saMSravaRe niSamya ca
praharzajAs taM prati bAzpabindavo; nipetur AryAnananetrasaMBavAH
Ucus te vacanam idaM niSamya hfzwAH; sAmAtyAH saparizado viyAtaSokAH
panTAnaM naravaraBaktimAY janaS ca; vyAdizwas tava vacanAc ca
S.ilp.ivargaH
aTa BUmipradeSajYAH sUtrakarmaviSAradAH
svakarmABiratAH SUrAH KanakA yantrakAs taTA
karmAntikAH sTapatayaH puruzA yantrakovidAH
taTA varDakayaS cEva mArgiRo vfkzatakzakAH
kUpakArAH suDAkArA vaMSakarmakftas taTA
samarTA ye ca drazwAraH puratas te pratasTire
sa tu harzAt tam uddeSaM janOGo vipulaH prayAn
aSoBata mahAvegaH sAgarasyeva parvaRi
te svavAraM samAsTAya vartmakarmARi kovidAH
karaREr viviDopetEH purastAt saMpratasTire
latAvallIS ca gulmAMS ca sTARUn aSmana eva ca
janAs te cakrire mArgaM Cindanto viviDAn drumAn
avfkzezu ca deSezu ke cid vfkzAn aropayan
ke cit kuWArEz waNkES ca dAtrES Cindan kva cit kva cit
apare vIraRastambAn balino balavattarAH
viDamanti sma durgARi sTalAni ca tatas tataH
apare 'pUrayan kUpAn pAMsuBiH SvaBram Ayatam
nimnaBAgAMs taTA ke cit samAMS cakruH samantataH
babanDur banDanIyAMS ca kzodyAn saMcukzudus tadA
biBidur BedanIyAMS ca tAMs tAn deSAn narAs tadA
acireREva kAlena parivAhAn bahUdakAn
cakrur bahuviDAkArAn sAgarapratimAn bahUn
udapAnAn bahuviDAn vedikA parimaRqitAn
sasuDAkuwwimatalaH prapuzpitamahIruhaH
mattodGuzwadvijagaRaH patAkABir alaMkftaH
candanodakasaMsikto nAnAkusumaBUzitaH
bahv aSoBata senAyAH panTAH svargapaTopamaH
AjYApyATa yaTAjYapti yuktAs te 'DikftA narAH
ramaRIyezu deSezu bahusvAduPalezu ca
yo niveSas tv aBipreto Baratasya mahAtmanaH
BUyas taM SoBayAm Asur BUzABir BUzaRopamam
nakzatrezu praSastezu muhUrtezu ca tadvidaH
niveSaM sTApayAm Asur Baratasya mahAtmanaH
bahupAMsucayAS cApi pariKAparivAritAH
tatrendrakIlapratimAH pratolIvaraSoBitAH
prAsAdamAlAsaMyuktAH sODaprAkArasaMvftAH
patAkA SoBitAH sarve sunirmitamahApaTAH
visarpatBir ivAkASe viwaNkAgravimAnakEH
samucCritEr niveSAs te baBuH SakrapuropamAH
jAhnavIM tu samAsAdya viviDadruma kAnanAm
SItalAmalapAnIyAM mahAmInasamAkulAm
sacandratArAgaRamaRqitaM yaTA; naBaHkzapAyAm amalaM virAjate
narendramArgaH sa taTA vyarAjata; krameRa ramyaH SuBaSilpinirmitaH
tato nAndImuKIM rAtriM BarataM sUtamAgaDAH
tuzwuvur vAgviSezajYAH stavEr maNgalasaMhitEH
suvarRakoRABihataH prARadad yAmadunduBiH
daDmuH SaNKAMS ca SataSo vAdyAMS coccAvacasvarAn
sa tUrya GozaH sumahAn divam ApUrayann iva
BarataM SokasaMtaptaM BUyaH SokEr aranDrayat
tato prabudDo Baratas taM GozaM saMnivartya ca
nAhaM rAjeti cApy uktvA SatruGnam idam abravIt
paSya SatruGna kEkeyyA lokasyApakftaM mahat
visfjya mayi duHKAni rAjA daSaraTo gataH
tasyEzA DarmarAjasya DarmamUlA mahAtmanaH
pariBramati rAjaSrIr nOr ivAkarRikA jale
ity evaM BarataM prekzya vilapantaM vicetanam
kfpaRaM ruruduH sarvAH sasvaraM yozitas tadA
taTA tasmin vilapati vasizWo rAjaDarmavit
saBAm ikzvAkunATasya praviveSa mahAyaSAH
SAta kumBamayIM ramyAM maRiratnasamAkulAm
suDarmAm iva DarmAtmA sagaRaH pratyapadyata
sa kAYcanamayaM pIWaM parArDyAstaraRAvftam
aDyAsta sarvavedajYo dUtAn anuSaSAsa ca
brAhmaRAn kzatriyAn yoDAn amAtyAn gaRaballaBAn
kzipram AnayatAvyagrAH kftyam AtyayikaM hi naH
tato halahalASabdo mahAn samudapadyata
raTEr aSvEr gajES cApi janAnAm upagacCatAm
tato Baratam AyAntaM Satakratum ivAmarAH
pratyanandan prakftayo yaTA daSaraTaM taTA
hrada iva timinAgasaMvftaH; stimitajalo maRiSaNKaSarkaraH
daSaraTasutaSoBitA saBA; sadaSaraTeva baBO yaTA purA
tAm AryagaRasaMpUrRAM BarataH pragrahAM saBAm
dadarSa budDisaMpannaH pUrRacandrAM niSAm iva
AsanAni yaTAnyAyam AryARAM viSatAM tadA
adfSyata GanApAye pUrRacandreva SarvarI
rAjYas tu prakftIH sarvAH samagrAH prekzya Darmavit
idaM purohito vAkyaM BarataM mfdu cAbravIt
tAta rAjA daSaraTaH svargato Darmam Acaran
Dana DAnyavatIM sPItAM pradAya pfTivIM tava
rAmas taTA satyaDftiH satAM Darmam anusmaran
nAjahAt pitur AdeSaM SaSI jyotsnAm ivoditaH
pitrA BrAtrA ca te dattaM rAjyaM nihatakaRwakam
tad BuNkzva muditAmAtyaH kzipram evABizecaya
udIcyAS ca pratIcyAS ca dAkziRAtyAS ca kevalAH
kowyAparAntAH sAmudrA ratnAny aBiharantu te
tac CrutvA Barato vAkyaM SokenABipariplutaH
jagAma manasA rAmaM DarmajYo DarmakANkzayA
sa bAzpakalayA vAcA kalahaMsasvaro yuvA
vilalApa saBAmaDye jagarhe ca purohitam
caritabrahmacaryasya vidyA snAtasya DImataH
Darme prayatamAnasya ko rAjyaM madviDo haret
kaTaM daSaraTAj jAto Baved rAjyApahArakaH
rAjyaM cAhaM ca rAmasya DarmaM vaktum ihArhasi
jyezWaH SrezWaS ca DarmAtmA dilIpanahuzopamaH
labDum arhati kAkutsTo rAjyaM daSaraTo yaTA
anAryajuzwam asvargyaM kuryAM pApam ahaM yadi
ikzvAkURAm ahaM loke BaveyaM kulapAMsanaH
yad Di mAtrA kftaM pApaM nAhaM tad aBirocaye
ihasTo vanadurgasTaM namasyAmi kftAYjaliH
rAmam evAnugacCAmi sa rAjA dvipadAM varaH
trayARAm api lokAnAM rAGavo rAjyam arhati
tad vAkyaM DarmasaMyuktaM SrutvA sarve saBAsadaH
harzAn mumucur aSrURi rAme nihitacetasaH
yadi tv AryaM na SakzyAmi vinivartayituM vanAt
vane tatrEva vatsyAmi yaTAryo lakzmaRas taTA
sarvopAyaM tu vartizye vinivartayituM balAt
samakzam Arya miSrARAM sADUnAM guRavartinAm
evam uktvA tu DarmAtmA Barato BrAtfvatsalaH
samIpasTam uvAcedaM sumantraM mantrakovidam
tUrRam utTAya gacCa tvaM sumantra mama SAsanAt
yAtrAm AjYApaya kzipraM balaM cEva samAnaya
evam uktaH sumantras tu Baratena mahAtmanA
prahfzwaH so 'diSat sarvaM yaTA saMdizwam izwavat
tAH prahfzwAH prakftayo balADyakzA balasya ca
SrutvA yAtrAM samAjYaptAM rAGavasya nivartane
tato yoDANganAH sarvA BartFn sarvAn gfhegfhe
yAtrA gamanam AjYAya tvarayanti sma harzitAH
te hayEr goraTEH SIGrEH syandanES ca manojavEH
saha yoDEr balADyakzA balaM sarvam acodayan
sajjaM tu tad balaM dfzwvA Barato gurusaMniDO
raTaM me tvarayasveti sumantraM pArSvato 'bravIt
Baratasya tu tasyAjYAM pratigfhya praharzitaH
raTaM gfhItvA prayayO yuktaM paramavAjiBiH
sa rAGavaH satyaDftiH pratApavAn; bruvan suyuktaM dfQasatyavikramaH
guruM mahAraRyagataM yaSasvinaM; prasAdayizyan Barato 'bravIt tadA
tURa samutTAya sumantra gacCa; balasya yogAya balapraDAnAn
Anetum icCAmi hi taM vanasTaM; prasAdya rAmaM jagato hitAya
sa sUtaputro Baratena samyag; AjYApitaH saMparipUrRakAmaH
SaSAsa sarvAn prakftipraDAnAn; balasya muKyAMS ca suhfjjanaM ca
tataH samutTAya kule kule te; rAjanyavESyA vfzalAS ca viprAH
ayUyujann uzwraraTAn KarAMS ca; nAgAn hayAMS cEva kulaprasUtAn
tataH samutTitaH kAlyam AsTAya syandanottamam
prayayO BarataH SIGraM rAmadarSanakANkzayA
agrataH prayayus tasya sarve mantripuroDasaH
aDiruhya hayEr yuktAn raTAn sUryaraTopamAn
navanAgasahasrARi kalpitAni yaTAviDi
anvayur BarataM yAntam ikzvAku kulanandanam
zazWI raTasahasrARi Danvino viviDAyuDAH
anvayur BarataM yAntaM rAjaputraM yaSasvinam
SataM sahasrARy aSvAnAM samArUQAni rAGavam
anvayur BarataM yAntaM rAjaputraM yaSasvinam
kEkeyI ca sumitrA ca kOsalyA ca yaSasvinI
rAmAnayanasaMhfzwA yayur yAnena BAsvatA
prayAtAS cAryasaMGAtA rAmaM drazwuM salakzmaRam
tasyEva ca kaTAS citrAH kurvARA hfzwamAnasAH
meGaSyAmaM mahAbAhuM sTirasattvaM dfQavratam
kadA drakzyAmahe rAmaM jagataH SokanASanam
dfzwa eva hi naH Sokam apanezyati rAGavaH
tamaH sarvasya lokasya samudyann iva BAskaraH
ity evaM kaTayantas te saMprahfzwAH kaTAH SuBAH
parizvajAnAS cAnyonyaM yayur nAgarikAs tadA
ye ca tatrApare sarve saMmatA ye ca nEgamAH
rAmaM prati yayur hfzwAH sarvAH prakftayas tadA
maRi kArAS ca ye ke cit kumBakArAS ca SoBanAH
sUtrakarmakftaS cEva ye ca SastropajIvinaH
mAyUrakAH krAkacikA rocakA veDakAs taTA
dantakArAH suDAkArAs taTA ganDopajIvinaH
suvarRakArAH praKyAtAs taTA kambalaDAvakAH
snApakAcCAdakA vEdyA DUpakAH SORqikAs taTA
rajakAs tunnavAyAS ca grAmaGozamahattarAH
SElUzAS ca saha strIBir yAnti kEvartakAs taTA
samAhitA vedavido brAhmaRA vfttasaMmatAH
goraTEr BarataM yAntam anujagmuH sahasraSaH
suvezAH SudDavasanAs tAmramfzwAnulepanAH
sarve te viviDEr yAnEH SanEr Baratam anvayuH
prahfzwamuditA senA sAnvayAt kEkayIsutam
vyavatizWata sA senA BaratasyAnuyAyinI
nirIkzyAnugatAM senAM tAM ca gaNgAM SivodakAm
BarataH sacivAn sarvAn abravId vAkyakovidaH
niveSayata me sEnyam aBiprAyeRa sarvaSaH
viSrAntaH pratarizyAmaH Sva idAnIM mahAnadIm
dAtuM ca tAvad icCAmi svar gatasya mahIpateH
OrDvadeha nimittArTam avatIryodakaM nadIm
tasyEvaM bruvato 'mAtyAs taTety uktvA samAhitAH
nyaveSayaMs tAMS Candena svena svena pfTakpfTak
niveSya gaNgAm anu tAM mahAnadIM; camUM viDAnEH paribarha SoBinIm
uvAsa rAmasya tadA mahAtmano; vicintayAno Barato nivartanam
tato nivizwAM DvajinIM gaNgAm anvASritAM nadIm
nizAdarAjo dfzwvEva jYAtIn saMtvarito 'bravIt
mahatIyam ataH senA sAgarABA pradfSyate
nAsyAntam avagacCAmi manasApi vicintayan
sa eza hi mahAkAyaH kovidAraDvajo raTe
banDayizyati vA dASAn aTa vAsmAn vaDizyati
aTa dASaraTiM rAmaM pitrA rAjyAd vivAsitam
BarataH kEkeyIputro hantuM samaDigacCati
BartA cEva saKA cEva rAmo dASaraTir mama
tasyArTakAmAH saMnadDA gaNgAnUpe 'tra tizWata
tizWantu sarvadASAS ca gaNgAm anvASritA nadIm
balayuktA nadIrakzA mAMsamUlaPalASanAH
nAvAM SatAnAM paYcAnAM kEvartAnAM SataM Satam
saMnadDAnAM taTA yUnAM tizWantv atyaByacodayat
yadA tuzwas tu Barato rAmasyeha Bavizyati
seyaM svastimayI senA gaNgAm adya tarizyati
ity uktvopAyanaM gfhya matsyamAMsamaDUni ca
aBicakrAma BarataM nizAdADipatir guhaH
tam AyAntaM tu saMprekzya sUtaputraH pratApavAn
BaratAyAcacakze 'Ta vinayajYo vinItavat
eza jYAtisahasreRa sTapatiH parivAritaH
kuSalo daRqakAraRye vfdDo BrAtuS ca te saKA
tasmAt paSyatu kAkutsTa tvAM nizAdADipo guhaH
asaMSayaM vijAnIte yatra tO rAmalakzmaRO
etat tu vacanaM SrutvA sumantrAd BarataH SuBam
uvAca vacanaM SIGraM guhaH paSyatu mAm iti
labDvAByanujYAM saMhfzwo jYAtiBiH parivAritaH
Agamya BarataM prahvo guho vacanam abravIit
nizkuwaS cEva deSo 'yaM vaYcitAS cApi te vayam
nivedayAmas te sarve svake dASakule vasa
asti mUlaM PalaM cEva nizAdEH samupAhftam
ArdraM ca mAMsaM SuzkaM ca vanyaM coccAvacaM mahat
ASaMse svASitA senA vatsyatImAM viBAvarIm
arcito viviDEH kAmEH SvaH sasEnyo gamizyasi
evam uktas tu Barato nizAdADipatiM guham
pratyuvAca mahAprAjYo vAkyaM hetvarTasaMhitam
UrjitaH Kalu te kAmaH kfto mama guroH saKe
yo me tvam IdfSIM senAm eko 'Byarcitum icCasi
ity uktvA tu mahAtejA guhaM vacanam uttamam
abravId BarataH SrImAn nizAdADipatiM punaH
katareRa gamizyAmi BaradvAjASramaM guha
gahano 'yaM BfSaM deSo gaNgAnUpo duratyayaH
tasya tadvacanaM SrutvA rAjaputrasya DImataH
abravIt prAYjalir vAkyaM guho gahanagocaraH
dASAs tv anugamizyanti DanvinaH susamAhitAH
ahaM cAnugamizyAmi rAjaputra mahAyaSaH
kaccin na duzwo vrajasi rAmasyAklizwakarmaRaH
iyaM te mahatI senA SaNkAM janayatIva me
tam evam aBiBAzantam AkASa iva nirmalaH
BarataH SlakzRayA vAcA guhaM vacanam abravIt
mA BUt sa kAlo yat kazwaM na mAM SaNkitum arhasi
rAGavaH sa hi me BrAtA jyezWaH pitfsamo mama
taM nivartayituM yAmi kAkutsTaM vanavAsinam
budDir anyA na te kAryA guha satyaM bravImi te
sa tu saMhfzwavadanaH SrutvA BarataBAzitam
punar evAbravId vAkyaM BarataM prati harzitaH
Danyas tvaM na tvayA tulyaM paSyAmi jagatItale
ayatnAd AgataM rAjyaM yas tvaM tyaktum ihecCasi
SASvatI Kalu te kIrtir lokAn anucarizyati
yas tvaM kfcCragataM rAmaM pratyAnayitum icCasi
evaM saMBAzamARasya guhasya BarataM tadA
baBO nazwapraBaH sUryo rajanI cAByavartata
saMniveSya sa tAM senAM guhena paritozitaH
SatruGnena saha SrImAY SayanaM punar Agamat
rAmacintAmayaH Soko Baratasya mahAtmanaH
upasTito hy anarhasya Darmaprekzasya tAdfSaH
antardAhena dahanaH saMtApayati rAGavam
vanadAhABisaMtaptaM gUQo 'gnir iva pAdapam
prasrutaH sarvagAtreByaH svedaH SokAgnisaMBavaH
yaTA sUryAMSusaMtapto himavAn prasruto himam
DyAnanirdaraSElena viniHSvasitaDAtunA
dEnyapAdapasaMGena SokAyAsADiSfNgiRA
pramohAnantasattvena saMtApOzaDiveRunA
AkrAnto duHKaSElena mahatA kEkayIsutaH
guhena sArDaM BarataH samAgato; mahAnuBAvaH sajanaH samAhitaH
sudurmanAs taM BarataM tadA punar; guhaH samASvAsayad agrajaM prati
Acacakze 'Ta sadBAvaM lakzmaRasya mahAtmanaH
BaratAyAprameyAya guho gahanagocaraH
taM jAgrataM guREr yuktaM varacApezuDAriRam
BrAtf guptyarTam atyantam ahaM lakzmaRam abravam
iyaM tAta suKA SayyA tvadarTam upakalpitA
pratyASvasihi SezvAsyAM suKaM rAGavanandana
ucito 'yaM janaH sarve duHKAnAM tvaM suKocitaH
DarmAtmaMs tasya guptyarTaM jAgarizyAmahe vayam
na hi rAmAt priyataro mamAsti Buvi kaS cana
motsuko BUr bravImy etad apy asatyaM tavAgrataH
asya prasAdAd ASaMse loke 'smin sumahad yaSaH
DarmAvAptiM ca vipulAm arTAvAptiM ca kevalAm
so 'haM priyasaKaM rAmaM SayAnaM saha sItayA
rakzizyAmi DanuzpARiH sarvEH svEr jYAtiBiH saha
na hi me 'viditaM kiM cid vane 'smiMS carataH sadA
caturaNgaM hy api balaM prasahema vayaM yuDi
evam asmABir uktena lakzmaRena mahAtmanA
anunItA vayaM sarve Darmam evAnupaSyatA
kaTaM dASaraTO BUmO SayAne saha sItayA
SakyA nidrAmayA labDuM jIvitaM vA suKAni vA
yo na devAsurEH sarvEH SakyaH prasahituM yuDi
taM paSya guha saMvizwaM tfRezu saha sItayA
mahatA tapasA labDo viviDES ca pariSramEH
eko daSaraTasyEza putraH sadfSalakzaRaH
asmin pravrAjite rAjA na ciraM vartayizyati
viDavA medinI nUnaM kzipram eva Bavizyati
vinadya sumahAnAdaM SrameRoparatAH striyaH
nirGozoparataM nUnam adya rAjaniveSanam
kOsalyA cEva rAjA ca taTEva jananI mama
nASaMse yadi te sarve jIveyuH SarvarIm imAm
jIved api hi me mAtA SatruGnasyAnvavekzayA
duHKitA yA tu kOsalyA vIrasUr vinaSizyati
atikrAntam atikrAntam anavApya manoraTam
rAjye rAmam anikzipya pitA me vinaSizyati
sidDArTAH pitaraM vfttaM tasmin kAle hy upasTite
pretakAryezu sarvezu saMskarizyanti BUmipam
ramyacatvarasaMsTAnAM suviBaktamahApaTAm
harmyaprAsAdasaMpannAM sarvaratnaviBUzitAm
gajASvaraTasaMbADAM tUryanAdavinAditAm
sarvakalyARasaMpUrRAM hfzwapuzwajanAkulAm
ArAmodyAnasaMpUrRAM samAjotsavaSAlinIm
suKitA vicarizyanti rAjaDAnIM pitur mama
api satyapratijYena sArDaM kuSalinA vayam
nivftte samaye hy asmin suKitAH praviSemahi
paridevayamAnasya tasyEvaM sumahAtmanaH
tizWato rAjaputrasya SarvarI sAtyavartata
praBAte vimale sUrye kArayitvA jawA uBO
asmin BAgIraTI tIre suKaM saMtAritO mayA
jawADarO tO drumacIravAsasO; mahAbalO kuYjarayUTapopamO
varezucApAsiDarO paraMtapO; vyavekzamARO saha sItayA gatO
guhasya vacanaM SrutvA Barato BfSam apriyam
DyAnaM jagAma tatrEva yatra tac Crutam apriyam
sukumAro mahAsattvaH siMhaskanDo mahABujaH
puRqarIka viSAlAkzas taruRaH priyadarSanaH
pratyASvasya muhUrtaM tu kAlaM paramadurmanAH
papAta sahasA totrEr hfdi vidDa iva dvipaH
tadavasTaM tu BarataM SatruGno 'nantara sTitaH
parizvajya rurodoccEr visaMjYaH SokakarSitaH
tataH sarvAH samApetur mAtaro Baratasya tAH
upavAsa kfSA dInA BartfvyasanakarSitAH
tAS ca taM patitaM BUmO rudantyaH paryavArayan
kOsalyA tv anusftyEnaM durmanAH parizasvaje
vatsalA svaM yaTA vatsam upagUhya tapasvinI
paripapracCa BarataM rudantI SokalAlasA
putravyADir na te kaccic CarIraM paribADate
adya rAjakulasyAsya tvadaDInaM hi jIvitam
tvAM dfzwvA putra jIvAmi rAme saBrAtfke gate
vftte daSaraTe rAjYi nATa ekas tvam adya naH
kaccin na lakzmaRe putra SrutaM te kiM cid apriyam
putra vA hy ekaputrAyAH sahaBArye vanaM gate
sa muhUrtaM samASvasya rudann eva mahAyaSAH
kOsalyAM parisAntvyedaM guhaM vacanam abravIt
BrAtA me kvAvasad rAtriM kva sItA kva ca lakzmaRaH
asvapac Cayane kasmin kiM BuktvA guha SaMsa me
so 'bravId BarataM pfzwo nizAdADipatir guhaH
yad viDaM pratipede ca rAme priyahite 'tiTO
annam uccAvacaM BakzyAH PalAni viviDAni ca
rAmAyAByavahArArTaM bahucopahftaM mayA
tat sarvaM pratyanujYAsId rAmaH satyaparAkramaH
na hi tat pratyagfhRAt sa kzatraDarmam anusmaran
na hy asmABiH pratigrAhyaM saKe deyaM tu sarvadA
iti tena vayaM rAjann anunItA mahAtmanA
lakzmaRena samAnItaM pItvA vAri mahAyaSAH
OpavAsyaM tadAkArzId rAGavaH saha sItayA
tatas tu jalaSezeRa lakzmaRo 'py akarot tadA
vAg yatAs te trayaH saMDyAm upAsata samAhitAH
sOmitris tu tataH paScAd akarot svAstaraM SuBam
svayam AnIya barhIMzi kzipraM rAGava kAraRAt
tasmin samAviSad rAmaH svAstare saha sItayA
prakzAlya ca tayoH pAdAv apacakrAma lakzmaRaH
etat tad iNgudImUlam idam eva ca tat tfRam
yasmin rAmaS ca sItA ca rAtriM tAM SayitAv uBO
niyamya pfzWe tu talANgulitravAY; SarEH supUrRAv izuDI paraMtapaH
mahad DanuH sajyam upohya lakzmaRo; niSAm atizWat parito 'sya kevalam
tatas tv ahaM cottamabARacApaDfk; sTito 'BavaM tatra sa yatra lakzmaRaH
atandriBir jYAtiBir AttakArmukEr; mahendrakalpaM paripAlayaMs tadA
tac CrutvA nipuRaM sarvaM BarataH saha mantriBiH
iNgudImUlam Agamya rAmaSayyAm avekzya tAm
abravIj jananIH sarvA iha tena mahAtmanA
SarvarI SayitA BUmAv idam asya vimarditam
mahABAgakulInena mahABAgena DImatA
jAto daSaraTenorvyAM na rAmaH svaptum arhati
ajinottarasaMstIrRe varAstaraRasaMcaye
SayitvA puruzavyAGraH kaTaM Sete mahItale
prAsAdAgra vimAnezu valaBIzu ca sarvadA
hEmarAjataBOmezu varAstaraRaSAlizu
puzpasaMcayacitrezu candanAgaruganDizu
pARqurABraprakASezu SukasaMGarutezu ca
gItavAditranirGozEr varABaraRaniHsvanEH
mfdaNgavaraSabdES ca satataM pratiboDitaH
bandiBir vanditaH kAle bahuBiH sUtamAgaDEH
gATABir anurUpABiH stutiBiS ca paraMtapaH
aSradDeyam idaM loke na satyaM pratiBAti mA
muhyate Kalu me BAvaH svapno 'yam iti me matiH
na nUnaM dEvataM kiM cit kAlena balavattaram
yatra dASaraTI rAmo BUmAv evaM SayIta saH
videharAjasya sutA sItA ca priyadarSanA
dayitA SayitA BUmO snuzA daSaraTasya ca
iyaM SayyA mama BrAtur idaM hi parivartitam
sTaRqile kaWine sarvaM gAtrEr vimfditaM tfRam
manye sABaraRA suptA sItAsmiY Sayane tadA
tatra tatra hi dfSyante saktAH kanakabindavaH
uttarIyam ihAsaktaM suvyaktaM sItayA tadA
taTA hy ete prakASante saktAH kOSeyatantavaH
manye BartuH suKA SayyA yena bAlA tapasvinI
sukumArI satI duHKaM na vijAnAti mETilI
sArvaBOma kule jAtaH sarvalokasuKAvahaH
sarvalokapriyas tyaktvA rAjyaM priyam anuttamam
kaTam indIvaraSyAmo raktAkzaH priyadarSanaH
suKaBAgI ca duHKArhaH Sayito Buvi rAGavaH
sidDArTA Kalu vEdehI patiM yAnugatA vanam
vayaM saMSayitAH sarve hInAs tena mahAtmanA
akarRaDArA pfTivI SUnyeva pratiBAti mA
gate daSaraTe svarge rAme cAraRyam ASrite
na ca prArTayate kaS cin manasApi vasuMDarAm
vane 'pi vasatas tasya bAhuvIryABirakzitAm
SUnyasaMvaraRArakzAm ayantritahayadvipAm
apAvftapuradvArAM rAjaDAnIm arakzitAm
aprahfzwabalAM nyUnAM vizamasTAm anAvftAm
Satravo nABimanyante BakzyAn vizakftAn iva
adya praBfti BUmO tu Sayizye 'haM tfRezu vA
PalamUlASano nityaM jawAcIrARi DArayan
tasyArTam uttaraM kAlaM nivatsyAmi suKaM vane
taM pratiSravam Amucya nAsya miTyA Bavizyati
vasantaM BrAtur arTAya SatruGno mAnuvatsyati
lakzmaRena saha tv Aryo ayoDyAM pAlayizyati
aBizekzyanti kAkutsTam ayoDyAyAM dvijAtayaH
api me devatAH kuryur imaM satyaM manoraTam
prasAdyamAnaH SirasA mayA svayaM; bahuprakAraM yadi na prapatsyate
tato 'nuvatsyAmi cirAya rAGavaM; vane vasan nArhati mAm upekzitum
vyuzya rAtriM tu tatrEva gaNgAkUle sa rAGavaH
BarataH kAlyam utTAya SatruGnam idam abravIt
SatruGottizWa kiM Seze nizAdADipatiM guham
SIGram Anaya BadraM te tArayizyati vAhinIm
jAgarmi nAhaM svapimi taTEvAryaM vicintayan
ity evam abravId BrAtrA SatruGno 'pi pracoditaH
iti saMvadator evam anyonyaM narasiMhayoH
Agamya prAYjaliH kAle guho Baratam abravIt
kaccit suKaM nadItIre 'vAtsIH kAkutsTa SarvarIm
kaccic ca saha sEnyasya tava sarvam anAmayam
guhasya tat tu vacanaM SrutvA snehAd udIritam
rAmasyAnuvaSo vAkyaM Barato 'pIdam abravIt
suKA naH SarvarI rAjan pUjitAS cApi te vayam
gaNgAM tu nOBir bahvIBir dASAH saMtArayantu naH
tato guhaH saMtvaritaH SrutvA BarataSAsanam
pratipraviSya nagaraM taM jYAtijanam abravIt
uttizWata prabuDyaDvaM Badram astu hi vaH sadA
nAvaH samanukarzaDvaM tArayizyAma vAhinIm
te taToktAH samutTAya tvaritA rAjaSAsanAt
paYca nAvAM SatAny eva samAninyuH samantataH
anyAH svastikavijYeyA mahAGaRqA DarA varAH
SoBamAnAH patAkinyo yuktavAtAH susaMhatAH
tataH svastikavijYeyAM pARqukambalasaMvftAm
sanandiGozAM kalyARIM guho nAvam upAharat
tAm Aruroha BarataH SatruGnaS ca mahAbalaH
kOsalyA ca sumitrA ca yAS cAnyA rAjayozitaH
purohitaS ca tat pUrvaM gurave brAhmaRAS ca ye
anantaraM rAjadArAs taTEva SakawApaRAH
AvAsam AdIpayatAM tIrTaM cApy avagAhatAm
BARqAni cAdadAnAnAM Gozas tridivam aspfSat
patAkinyas tu tA nAvaH svayaM dASEr aDizWitAH
vahantyo janam ArUQaM tadA saMpetur ASugAH
nArIRAm aBipUrRAs tu kAS cit kAS cit tu vAjinAm
kaS cit tatra vahanti sma yAnayugyaM mahADanam
tAH sma gatvA paraM tIram avaropya ca taM janam
nivfttAH kARqacitrARi kriyante dASabanDuBiH
savEjayantAs tu gajA gajArohEH pracoditAH
tarantaH sma prakASante saDvajA iva parvatAH
nAvaS cAruruhus tv anye plavEs terus taTApare
anye kumBaGawEs terur anye teruS ca bAhuBiH
sA puRyA DvajinI gaNgAM dASEH saMtAritA svayam
mEtre muhUrte prayayO prayAgavanam uttamam
ASvAsayitvA ca camUM mahAtmA; niveSayitvA ca yaTopajozam
drazwuM BaradvAjam fzipravaryam; ftvig vftaH san BarataH pratasTe
BaradvAjASramaM dfzwvA kroSAd eva nararzaBaH
balaM sarvam avasTApya jagAma saha mantriBiH
padByAm eva hi DarmajYo nyastaSastraparicCadaH
vasAno vAsasI kzOme puroDAya purohitam
tataH saMdarSane tasya BaradvAjasya rAGavaH
mantriRas tAn avasTApya jagAmAnu purohitam
vasizWam aTa dfzwvEva BaradvAjo mahAtapAH
saMcacAlAsanAt tUrRaM SizyAn arGyam iti bruvan
samAgamya vasizWena BaratenABivAditaH
abuDyata mahAtejAH sutaM daSaraTasya tam
tAByAm arGyaM ca pAdyaM ca dattvA paScAt PalAni ca
AnupUrvyAc ca DarmajYaH papracCa kuSalaM kule
ayoDyAyAM bale koSe mitrezv api ca mantrizu
jAnan daSaraTaM vfttaM na rAjAnam udAharat
vasizWo BarataS cEnaM papracCatur anAmayam
SarIre 'gnizu vfkzezu Sizyezu mfgapakzizu
taTeti ca pratijYAya BaradvAjo mahAtapAH
BarataM pratyuvAcedaM rAGavasnehabanDanAt
kim ihAgamane kAryaM tava rAjyaM praSAsataH
etad Acakzva me sarvaM na hi me SuDyate manaH
suzuve yama mitraGnaM kOsalyAnandavarDanam
BrAtrA saha saBAryo yaS ciraM pravrAjito vanam
niyuktaH strIniyuktena pitrA yo 'sO mahAyaSAH
vanavAsI BavetIha samAH kila caturdaSa
kaccin na tasyApApasya pApaM kartum ihecCasi
akaRwakaM BoktumanA rAjyaM tasyAnujasya ca
evam ukto BaradvAjaM BarataH pratyuvAca ha
paryaSru nayano duHKAd vAcA saMsajjamAnayA
hato 'smi yadi mAm evaM BagavAn api manyate
matto na dozam ASaNker nEvaM mAm anuSADi hi
aMS cEtad izwaM mAtA me yad avocan madantare
nAham etena tuzwaS ca na tad vacanam Adade
ahaM tu taM naravyAGram upayAtaH prasAdakaH
pratinetum ayoDyAM ca pAdO tasyABivanditum
tvaM mAm evaM gataM matvA prasAdaM kartum arhasi
SaMsa me Bagavan rAmaH kva saMprati mahIpatiH
uvAca taM BaradvAjaH prasAdAd BarataM vacaH
tvayy etat puruzavyAGraM yuktaM rAGavavaMSaje
guruvfttir damaS cEva sADUnAM cAnuyAyitA
jAne cEtan manaHsTaM te dfQIkaraRam astv iti
apfcCaM tvAM tavAtyarTaM kIrtiM samaBivarDayan
asO vasati te BrAtA citrakUwe mahAgirO
Svas tu gantAsi taM deSaM vasAdya saha mantriBiH
etaM me kuru suprAjYa kAmaM kAmArTakovida
tatas taTety evam udAradarSanaH; pratItarUpo Barato 'bravId vacaH
cakAra budDiM ca tadA mahASrame; niSAnivAsAya narADipAtmajaH
kftabudDiM nivAsAya taTEva sa munis tadA
BarataM kEkayI putram AtiTyena nyamantrayat
abravId Baratas tv enaM nanv idaM BavatA kftam
pAdyam arGyaM taTAtiTyaM vane yad Upapadyate
aTovAca BaradvAjo BarataM prahasann iva
jAne tvAM prIti saMyuktaM tuzyes tvaM yena kena cit
senAyAs tu tavEtasyAH kartum icCAmi Bojanam
mama pritir yaTA rUpA tvam arho manujarzaBa
kimarTaM cApi nikzipya dUre balam ihAgataH
kasmAn nehopayAto 'si sabalaH puruzarzaBa
BarataH pratyuvAcedaM prAYjalis taM tapoDanam
sasEnyo nopayAto 'smi Bagavan Bagavad BayAt
vAji muKyA manuzyAS ca mattAS ca vara vAraRAH
pracCAdya mahatIM BUmiM Bagavann anuyAnti mAm
te vfkzAn udakaM BUmim ASramezUwajAMs taTA
na hiMsyur iti tenAham eka evAgatas tataH
AnIyatAm itaH senety AjYaptaH paramarziRA
taTA tu cakre BarataH senAyAH samupAgamam
agniSAlAM praviSyATa pItvApaH parimfjya ca
AtiTyasya kriyAhetor viSvakarmARam Ahvayat
Ahvaye viSvakarmARam ahaM tvazwAram eva ca
AtiTyaM kartum icCAmi tatra me saMviDIyatAm
prAk srotasaS ca yA nadyaH pratyak srotasa eva ca
pfTivyAm antarikze ca samAyAntv adya sarvaSaH
anyAH sravantu mEreyaM surAm anyAH sunizWitAm
aparAS codakaM SItam ikzukARqarasopamam
Ahvaye devaganDarvAn viSvAvasuhahAhuhUn
taTEvApsaraso devIr ganDarvIS cApi sarvaSaH
GftAcIm aTa viSvAcIM miSrakeSIm alambusAm
SakraM yAS copatizWanti brahmARaM yAS ca BAminIH
sarvAs tumburuRA sArDam Ahvaye saparicCadAH
vanaM kuruzu yad divyaM vAso BUzaRapatravat
divyanArIPalaM SaSvat tat kOberam ihEva tu
iha me BagavAn somo viDattAm annam uttamam
BakzyaM BojyaM ca cozyaM ca lehyaM ca viviDaM bahu
vicitrARi ca mAlyAni pAdapapracyutAni ca
surAdIni ca peyAni mAMsAni viviDAni ca
evaM samADinA yuktas tejasApratimena ca
SikzAsvarasamAyuktaM tapasA cAbravIn muniH
manasA DyAyatas tasya prANmuKasya kftAYjaleH
Ajagmus tAni sarvARi dEvatAni pfTakpfTak
malayaM durduraM cEva tataH svedanudo 'nilaH
upaspfSya vavO yuktyA supriyAtmA suKaH SivaH
tato 'Byavartanta GanA divyAH kusumavfzwayaH
devadunduBiGozaS ca dikzu sarvAsu SuSruve
pravavuS cottamA vAtA nanftuS cApsarogaRAH
prajagur devaganDarvA vIRA pramumucuH svarAn
sa Sabdo dyAM ca BUmiM ca prARinAM SravaRAni ca
viveSoccAritaH SlakzRaH samo layaguRAnvitaH
tasminn uparate Sabde divye SrotrasuKe nfRAm
dadarSa BArataM sEnyaM viDAnaM viSvakarmaRaH
baBUva hi samA BUmiH samantAt paYcayojanam
SAdvalEr bahuBiS CannA nIlavEdUryasaMniBEH
tasmin bilvAH kapitTAS ca panasA bIjapUrakAH
Amalakyo baBUvuS ca cUtAS ca PalaBUzaRAH
uttareByaH kuruByaS ca vanaM divyopaBogavat
AjagAma nadI divyA tIrajEr bahuBir vftA
catuHSAlAni SuBrARi SAlAS ca gajavAjinAm
harmyaprAsAdasaMGAtAs toraRAni SuBAni ca
sitameGaniBaM cApi rAjaveSma sutoraRam
SuklamAlyakftAkAraM divyaganDasamukzitam
caturasram asaMbADaM SayanAsanayAnavat
divyEH sarvarasEr yuktaM divyaBojanavastravat
upakalpita sarvAnnaM DOtanirmalaBAjanam
kxptasarvAsanaM SrImat svAstIrRaSayanottamam
praviveSa mahAbAhur anujYAto maharziRA
veSma tad ratnasaMpUrRaM BarataH kEkayIsutaH
anujagmuS ca taM sarve mantriRaH sapurohitAH
baBUvuS ca mudA yuktA taM dfzwvA veSma saMviDim
tatra rAjAsanaM divyaM vyajanaM Catram eva ca
Barato mantriBiH sArDam aByavartata rAjavat
AsanaM pUjayAm Asa rAmAyABipraRamya ca
vAlavyajanam AdAya nyazIdat sacivAsane
AnupUrvyAn nizeduS ca sarve mantrapurohitAH
tataH senApatiH paScAt praSAstA ca nizedatuH
tatas tatra muhUrtena nadyaH pAyasakardamAH
upAtizWanta BarataM BaradvAjasya SAsanat
tAsAm uBayataH kUlaM pARqumfttikalepanAH
ramyAS cAvasaTA divyA brahmaRas tu prasAdajAH
tenEva ca muhUrtena divyABaraRaBUzitAH
Agur viMSatisAhasrA brAhmaRA prahitAH striyaH
suvarRamaRimuktena pravAlena ca SoBitAH
Agur viMSatisAhasrAH kuberaprahitAH striyaH
yABir gfhItaH puruzaH sonmAda iva lakzyate
Agur viMSatisAhasrA nandanAd apsarogaRAH
nAradas tumburur gopaH parvataH sUryavarcasaH
ete ganDarvarAjAno BaratasyAgrato jaguH
alambusA miSrakeSI puRqarIkATa vAmanA
upAnftyaMs tu BarataM BaradvAjasya SAsanAt
yAni mAlyAni devezu yAni cEtraraTe vane
prayAge tAny adfSyanta BaradvAjasya SAsanAt
bilvA mArdaNgikA AsaY SamyA grAhA biBItakAH
aSvatTA nartakAS cAsan BaradvAjasya tejasA
tataH saralatAlAS ca tilakA naktamAlakAH
prahfzwAs tatra saMpetuH kubjABUtATa vAmanAH
SiMSapAmalakI jambUr yAS cAnyAH kAnane latAH
pramadA vigrahaM kftvA BaradvAjASrame 'vasan
surAM surApAH pibata pAyasaM ca buBukSitAH
mAMsani ca sumeDyAni BakzyantAM yAvad icCaTa
utsAdya snApayanti sma nadItIrezu valguzu
apy ekam ekaM puruzaM pramadAH satpa cAzwa ca
saMvahantyaH samApetur nAryo ruciralocanAH
parimfjya taTA nyAyaM pAyayanti varANganAH
hayAn gajAn KarAn uzwrAMs taTEva suraBeH sutAn
ikzUMS ca maDujAlAMS ca Bojayanti sma vAhanAn
ikzvAkuvarayoDAnAM codayanto mahAbalAH
nASvabanDo 'Svam AjAnAn na gajaM kuYjaragrahaH
mattapramattamuditA camUH sA tatra saMbaBO
tarpitA sarvakAmEs te raktacandanarUzitAH
apsarogaRasaMyuktAH sEnyA vAcam udErayan
nEvAyoDyAM gamizyAmo na gamizyAma daRqakAn
kuSalaM BaratasyAstu rAmasyAstu taTA suKam
iti pAdAtayoDAS ca hastyaSvArohabanDakAH
anATAs taM viDiM labDvA vAcam etAm udErayan
saMprahfzwA vinedus te narAs tatra sahasraSaH
BaratasyAnuyAtAraH svarge 'yam iti cAbruvan
tato BuktavatAM tezAM tad annam amftopamam
divyAn udvIkzya BakzyAMs tAn aBavad BakzaRe matiH
prezyAS cewyaS ca vaDvaS ca balasTAS cApi sarvaSaH
baBUvus te BfSaM tfptAH sarve cAhatavAsasaH
kuYjarAS ca KarozwraS ca go'SvAS ca mfgapakziRaH
baBUvuH suBftAs tatra nAnyo hy anyam akalpayat
nASuklavAsAs tatrAsIt kzuDito malino 'pi vA
rajasA DvastakeSo vA naraH kaS cid adfSyata
AjES cApi ca vArAhEr nizWAnavarasaMcayEH
PalaniryUhasaMsidDEH sUpEr ganDarasAnvitEH
puzpaDvajavatIH pUrRAH SuklasyAnnasya cABitaH
dadfSur vismitAs tatra narA lOhIH sahasraSaH
baBUvur vanapArSvezu kUpAH pAyasakardamAH
tAS ca kAmaduGA gAvo drumAS cAsan maDuScyutaH
vApyo mEreya pUrRAS ca mfzwamAMsacayEr vftAH
pratapta piWarES cApi mArgamAyUrakOkkuwEH
pAtrIRAM ca sahasrARi SAtakumBamayAni ca
sTAlyaH kumByaH karamByaS ca daDipUrRAH susaMskftAH
yOvanasTasya gOrasya kapitTasya suganDinaH
hradAH pUrRA rasAlasya daDnaH Svetasya cApare
baBUvuH pAyasasyAnte SarkarAyAS ca saMcayAH
kalkAMS cUrRakazAyAMS ca snAnAni viviDAni ca
dadfSur BAjanasTAni tIrTezu saritAM narAH
SuklAn aMSumataS cApi dantaDAvanasaMcayAn
SuklAMS candanakalkAMS ca samudgezv avatizWataH
darpaRAn parimfzwAMS ca vAsasAM cApi saMcayAn
pAdukopAnahAM cEva yugmAn yatra sahasraSaH
AYjanIH kaNkatAn kUrcAMS CatrARi ca DanUMzi ca
marmatrARAni citrARi SayanAny AsanAni ca
pratipAnahradAn pUrRAn KarozwragajavAjinAm
avagAhya sutIrTAMS ca hradAn sotpala puzkarAn
nIlavEdUryavarRAMS ca mfdUn yavasasaMcayAn
nirvApArTaM paSUnAM te dadfSus tatra sarvaSaH
vyasmayanta manuzyAs te svapnakalpaM tad adButam
dfzwvAtiTyaM kftaM tAdfg Baratasya maharziRA
ity evaM ramamARAnAM devAnAm iva nandane
BaradvAjASrame ramye sA rAtrir vyatyavartata
pratijagmuS ca tA nadyo ganDarvAS ca yaTAgatam
BaradvAjam anujYApya tAS ca sarvA varANganAH
taTEva mattA madirotkawA narAs; taTEva divyAgurucandanokzitAH
taTEva divyA viviDAH sraguttamAH; pfTakprakIrRA manujEH pramarditAH
tatas tAM rajanIm uzya BarataH saparicCadaH
kftAtiTyo BaradvAjaM kAmAd aBijagAma ha
tam fziH puruzavyAGraM prekzya prAYjalim Agatam
hutAgnihotro BarataM BaradvAjo 'ByaBAzata
kaccid atra suKA rAtris tavAsmadvizaye gatA
samagras te janaH kaccid AtiTye SaMsa me 'naGa
tam uvAcAYjaliM kftvA Barato 'BipraRamya ca
ASramAd aBinizkrantam fzim uttama tejasaM
suKozito 'smi Bagavan samagrabalavAhanaH
tarpitaH sarvakAmES ca sAmAtyo balavat tvayA
apetaklamasaMtApAH suBakzyAH supratiSrayAH
api prezyAn upAdAya sarve sma susuKozitAH
Amantraye 'haM Bagavan kAmaM tvAm fzisattama
samIpaM prasTitaM BrAtur mEreRekzasva cakzuzA
ASramaM tasya DarmajYa DArmikasya mahAtmanaH
Acakzva katamo mArgaH kiyAn iti ca SaMsa me
iti pfzwas tu BarataM BrAtfdarSanalAlasaM
pratyuvAca mahAtejA BaradvAjo mahAtapAH
BaratArDatftIyezu yojanezv ajane vane
citrakUwo giris tatra ramyanirdarakAnanaH
uttaraM pArSvam AsAdya tasya mandAkinI nadI
puzpitadrumasaMCannA ramyapuzpitakAnanA
anantaraM tat saritaS citrakUwaS ca parvataH
tato parRakuwI tAta tatra tO vasato Druvam
dakziRenEva mArgeRa savyadakziRam eva ca
gajavAjiraTAkIrRAM vAhinIM vAhinIpate
vAhayasva mahABAga tato drakzyasi rAGavam
prayARam iti ca SrutvA rAjarAjasya yozitaH
hitvA yAnAni yAnArhA brAhmaRaM paryavArayan
vepamAnA kfSA dInA saha devyA sumantriyA
kOsalyA tatra jagrAha karAByAM caraRO muneH
asamfdDena kAmena sarvalokasya garhitA
kEkeyI tasya jagrAha caraRO savyapatrapA
taM pradakziRam Agamya BagavantaM mahAmunim
adUrAd BaratasyEva tasTO dInamanAs tadA
tataH papracCa BarataM BaradvAjo dfQavrataH
viSezaM jYAtum icCAmi mAtFRAM tava rAGava
evam uktas tu Barato BaradvAjena DArmikaH
uvAca prAYjalir BUtvA vAkyaM vacanakovidaH
yAm imAM Bagavan dInAM SokAn aSanakarSitAm
pitur hi mahizIM devIM devatAm iva paSyasi
ezA taM puruzavyAGraM siMhavikrAntagAminam
kOsalyA suzuve rAmaM DAtAram aditir yaTA
asyA vAmaBujaM SlizwA yEzA tizWati durmanAH
karRikArasya SAKeva SIrRapuzpA vanAntare
etasyAs tO sutO devyAH kumArO devavarRinO
uBO lakzmaRaSatruGnO vIrO satyaparAkramO
yasyAH kfte narayAGrO jIvanASam ito gatO
rAjA putravihInaS ca svargaM daSaraTo gataH
ESvaryakAmAM kEkeyIm anAryAm AryarUpiRIm
mamEtAM mAtaraM vidDi nfSaMsAM pApaniScayAm
yatomUlaM hi paSyAmi vyasanaM mahad AtmanaH
ity uktvA naraSArdUlo bAzpagadgadayA girA
sa niSaSvAsa tAmrAkzo krudDo nAga ivAsakft
BaradvAjo maharzis taM bruvantaM BarataM tadA
pratyuvAca mahAbudDir idaM vacanam arTavat
na dozeRAvagantavyA kEkeyI Barata tvayA
rAmapravrAjanaM hy etat suKodarkaM Bavizyati
aBivAdya tu saMsidDaH kftvA cEnaM pradakziRam
Amantrya BarataH sEnyaM yujyatAm ity acodayat
tato vAjiraTAn yuktvA divyAn hemaparizkritAn
aDyArohat prayARArTI bahUn bahuviDo janaH
gajakanyAgajAS cEva hemakakzyAH patAkinaH
jImUtA iva GarmAnte saGozAH saMpratasTire
viviDAny api yAnAni mahAni ca laGUni ca
prayayuH sumahArhARi pAdEr eva padAtayaH
aTa yAnapravekEs tu kOsalyApramuKAH striyaH
rAmadarSanakANkziRyaH prayayur muditAs tadA
sa cArkataruRABAsAM niyuktAM SibikAM SuBAm
AsTAya prayayO SrImAn BarataH saparicCadaH
sA prayAtA mahAsenA gajavAjiraTAkulA
dakziRAM diSam Avftya mahAmeGa ivotTitaH
vanAni tu vyatikramya juzwAni mfgapakziBiH
sA saMprahfzwadvipavAjiyoDA; vitrAsayantI mfgapakzisaMGAn
mahad vanaM tat pravigAhamAnA; rarAja senA Baratasya tatra
tayA mahatyA yAyinyA DvajinyA vanavAsinaH
arditA yUTapA mattAH sayUTAH saMpradudruvuH
fkzAH pfzatasaMGAS ca ruravaS ca samantataH
dfSyante vanarAjIzu girizv api nadIzu ca
sa saMpratasTe DarmAtmA prIto daSaraTAtmajaH
vfto mahatyA nAdinyA senayA caturaNgayA
sAgarOGaniBA senA Baratasya mahAtmanaH
mahIM saMCAdayAm Asa prAvfzi dyAm ivAmbudaH
turaMgOGEr avatatA vAraRES ca mahAjavEH
anAlakzyA ciraM kAlaM tasmin kAle baBUva BUH
sa yAtvA dUram aDvAnaM supariSrAnta vAhanaH
uvAca BarataH SrImAn vasizWaM mantriRAM varam
yAdfSaM lakzyate rUpaM yaTA cEva SrutaM mayA
vyaktaM prAptAH sma taM deSaM BaradvAjo yam abravIt
ayaM giriS citrakUwas taTA mandAkinI nadI
etat prakASate dUrAn nIlameGaniBaM vanam
gireH sAnUni ramyARi citrakUwasya saMprati
vAraREr avamfdyante mAmakEH parvatopamEH
muYcanti kusumAny ete nagAH parvatasAnuzu
nIlA ivAtapApAye toyaM toyaDarA GanAH
kinnarAcaritoddeSaM paSya SatruGna parvatam
hayEH samantAd AkIrRaM makarEr iva sAgaram
ete mfgagaRA BAnti SIGravegAH pracoditAH
vAyupravidDAH Saradi meGarAjya ivAmbare
kurvanti kusumApIqAY SiraHsu suraBIn amI
meGaprakASEH PalakEr dAkziRAtyA yaTA narAH
nizkUjam iva BUtvedaM vanaM GorapradarSanam
ayoDyeva janAkIrRA saMprati pratiBAti mA
KurEr udIrito reRur divaM pracCAdya tizWati
taM vahaty anilaH SIGraM kurvann iva mama priyam
syandanAMs turagopetAn sUtamuKyEr aDizWitAn
etAn saMpatataH SIGraM paSya SatruGna kAnane
etAn vitrAsitAn paSya barhiRaH priyadarSanAn
etam AviSataH SElam aDivAsaM patatriRAm
atimAtram ayaM deSo manojYaH pratiBAti mA
tApasAnAM nivAso 'yaM vyaktaM svargapaTo yaTA
mfgA mfgIBiH sahitA bahavaH pfzatA vane
manojYa rUpA lakzyante kusumEr iva citritaH
sADu sEnyAH pratizWantAM vicinvantu ca kAnanam
yaTA tO puruzavyAGrO dfSyete rAmalakzmaRO
Baratasya vacaH SrutvA puruzAH SastrapARayaH
viviSus tad vanaM SUrA DUmaM ca dadfSus tataH
te samAlokya DUmAgram Ucur Baratam AgatAH
nAmanuzye Bavaty agnir vyaktam atrEva rAGavO
aTa nAtra naravyAGrO rAjaputrO paraMtapO
anye rAmopamAH santi vyaktam atra tapasvinaH
tac CrutvA Baratas tezAM vacanaM sADu saMmatam
sEnyAn uvAca sarvAMs tAn amitrabalamardanaH
yat tA Bavantas tizWantu neto gantavyam agrataH
aham eva gamizyAmi sumantro gurur eva ca
evam uktAs tataH sarve tatra tasTuH samantataH
Barato yatra DUmAgraM tatra dfzwiM samAdaDat
vyavasTitA yA Baratena sA camUr; nirIkzamARApi ca DUmam agrataH
baBUva hfzwA nacireRa jAnatI; priyasya rAmasya samAgamaM tadA
dIrGakAlozitas tasmin girO girivanapriyaH
videhyAH priyamAkANkzan svaM ca cittaM viloBayan
aTa dASaraTiS citraM citrakUwam adarSayat
BAryAm amarasaMkASaH SacIm iva puraMdaraH
na rAjyAd BraMSanaM Badre na suhfdBir vinABavaH
mano me bADate dfzwvA ramaRIyam imaM girim
paSyemam acalaM Badre nAnAdvijagaRAyutam
SiKarEH Kam ivodvidDEr DAtumadBir viBUzitam
ke cid rajatasaMkASAH ke cit kzatajasaMniBAH
pItamAYjizWavarRAS ca ke cin maRivarapraBAH
puzyArkaketukABAS ca ke cij jyotI rasapraBAH
virAjante 'calendrasya deSA DAtuviBUzitAH
nAnAmfgagaRadvIpitarakzvfkzagaREr vftaH
aduzwEr BAty ayaM SElo bahupakzisamAkulaH
AmrajambvasanEr loDrEH priyAlEH panasEr DavEH
aNkolEr BavyatiniSEr bilvatindukaveRuBiH
kASmaryarizwavaraREr maDUkEs tilakEs taTA
badaryAmalakEr nIpEr vetraDanvanabIjakEH
puzpavadBiH PalopetES CAyAvadBir manoramEH
evamAdiBir AkIrRaH SriyaM puzyaty ayaM giriH
SElaprasTezu ramyezu paSyemAn kAmaharzaRAn
kinnarAn dvaMdvaSo Badre ramamARAn manasvinaH
SAKAvasaktAn KaqgAMS ca pravarARy ambarARi ca
paSya vidyADarastrIRAM krIqed deSAn manoramAn
jalaprapAtEr udBedEr nizyandES ca kva cit kva cit
sravadBir BAty ayaM SElaH sravan mada iva dvipaH
guhAsamIraRo ganDAn nAnApuzpaBavAn vahan
GrARatarpaRam aByetya kaM naraM na praharzayet
yadIha Sarado 'nekAs tvayA sArDam anindite
lakzmaRena ca vatsyAmi na mAM SokaH praDakzyati
bahupuzpaPale ramye nAnAdvijagaRAyute
vicitraSiKare hy asmin ratavAn asmi BAmini
anena vanavAsena mayA prAptaM Paladvayam
pituS cAnfRatA Darme Baratasya priyaM taTA
vEdehi ramase kaccic citrakUwe mayA saha
paSyantI viviDAn BAvAn manovAkkAyasaMyatAn
idam evAmftaM prAhU rAjYAM rAjarzayaH pare
vanavAsaM BavArTAya pretya me prapitAmahAH
SilAH SElasya SoBante viSAlAH SataSo 'BitaH
bahulA bahulEr varREr nIlapItasitAruREH
niSi BAnty acalendrasya hutASanaSiKA iva
ozaDyaH svapraBA lakzmyA BrAjamAnAH sahasraSaH
ke cit kzayaniBA deSAH ke cid udyAnasaMniBAH
ke cid ekaSilA BAnti parvatasyAsya BAmini
Bittveva vasuDAM BAti citrakUwaH samutTitaH
citrakUwasya kUwo 'sO dfSyate sarvataH SivaH
kuzWapuMnAgatagaraBUrjapatrottaracCadAn
kAminAM svAstarAn paSya kuSeSayadalAyutAn
mfditAS cApavidDAS ca dfSyante kamalasrajaH
kAmiBir vanite paSya PalAni viviDAni ca
vasvOkasArAM nalinIm atyetIvottarAn kurUn
parvataS citrakUwo 'sO bahumUlaPalodakaH
imaM tu kAlaM vanite vijahrivAMs; tvayA ca sIte saha lakzmaRena ca
ratiM prapatsye kulaDarmavarDinIM; satAM paTi svEr niyamEH parEH
s.Ti.taH
aTa SElAd vinizkramya mETilIM kosaleSvaraH
adarSayac CuBajalAM ramyAM mandAkinIM nadIm
abravIc ca varArohAM cArucandraniBAnanAm
videharAjasya sutAM rAmo rAjIvalocanaH
vicitrapulinAM ramyAM haMsasArasasevitAm
kusumEr upasaMpannAM paSya mandAkinIM nadIm
nAnAviDEs tIraruhEr vftAM puzpaPaladrumEH
rAjantIM rAjarAjasya nalinIm iva sarvataH
mfgayUTanipItAni kaluzAmBAMsi sAmpratam
tIrTAni ramaRIyAni ratiM saMjanayanti me
jawAjinaDarAH kAle valkalottaravAsasaH
fzayas tv avagAhante nadIM mandAkinIM priye
Adityam upatizWante niyamAd UrDvabAhavaH
ete 'pare viSAlAkzi munayaH saMSitavratAH
mArutodDUta SiKarEH pranftta iva parvataH
pAdapEH patrapuzpARi sfjadBir aBito nadIm
kaccin maRinikASodAM kaccit pulinaSAlinIm
kaccit sidDajanAkIrRAM paSya mandAkinIM nadIm
nirDUtAn vAyunA paSya vitatAn puzpasaMcayAn
poplUyamAnAn aparAn paSya tvaM jalamaDyagAn
tAMS cAtivalgu vacaso raTANgAhvayanA dvijAH
aDirohanti kalyARi nizkUjantaH SuBA giraH
darSanaM citrakUwasya mandAkinyAS ca SoBane
aDikaM puravAsAc ca manye ca tava darSanAt
viDUtakaluzEH sidDEs tapodamaSamAnvitEH
nityavikzoBita jalAM vihAhasva mayA saha
saKIvac ca vigAhasva sIte mandakinIm imAm
kamalAny avamajjantI puzkarARi ca BAmini
tvaM pOrajanavad vyAlAn ayoDyAm iva parvatam
manyasva vanite nityaM sarayUvad imAM nadIm
lakzmaRaS cEva DarmAtmA mannideSe vyavasTitaH
tvaM cAnukUlA vEdehi prItiM janayaTo mama
upaspfSaMs trizavaRaM maDumUlaPalASanaH
nAyoDyAyE na rAjyAya spfhaye 'dya tvayA saha
imAM hi ramyAM gajayUTalolitAM; nipItatoyAM gajasiMhavAnarEH
supuzpitEH puzpaDarEr alaMkftAM; na so 'sti yaH syAn na gatakramaH suKI
itIva rAmo bahusaMgataM vacaH; priyA sahAyaH saritaM prati bruvan
cacAra ramyaM nayanAYjanapraBaM; sa citrakUwaM raGuvaMSavarDanaH
taTA tatrAsatas tasya BaratasyopayAyinaH
sEnya reRuS ca SabdaS ca prAdurAstAM naBaH spfSO
etasminn antare trastAH Sabdena mahatA tataH
arditA yUTapA mattAH sayUTA dudruvur diSaH
sa taM sEnyasamudBUtaM SabdaM SuSrava rAGavaH
tAMS ca vipradrutAn sarvAn yUTapAn anvavEkzata
tAMS ca vidravato dfzwvA taM ca SrutvA sa niHsvanam
uvAca rAmaH sOmitriM lakzmaRaM dIptatejasaM
hanta lakzmaRa paSyeha sumitrA suprajAs tvayA
BImastanitagamBIras tumulaH SrUyate svanaH
rAjA vA rAjamAtro vA mfgayAm awate vane
anyad vA SvApadaM kiM cit sOmitre jYAtum arhasi
sarvam etad yaTAtattvam acirAj jYAtum arhasi
sa lakzmaRaH saMtvaritaH sAlam Aruhya puzpitam
prekzamARo diSaH sarvAH pUrvAM diSam avEkzata
udaNmuKaH prekzamARo dadarSa mahatIM camUm
raTASvagajasaMbADAM yattEr yuktAM padAtiBiH
tAm aSvagajasaMpUrRAM raTaDvajaviBUzitAm
SaSaMsa senAM rAmAya vacanaM cedam abravIt
agniM saMSamayatv AryaH sItA ca BajatAM guhAm
sajyaM kuruzva cApaM ca SarAMS ca kavacaM taTA
taM rAmaH puruzavyAGro lakzmaRaM pratyuvAca ha
aNgAvekzasva sOmitre kasyEtAM manyase camUm
evam ukktas tu rAmeRa lakzmARo vAkyam abravIt
diDakzann iva tAM senAM ruzitaH pAvako yaTA
saMpannaM rAjyam icCaMs tu vyaktaM prApyABizecanam
AvAM hantuM samaByeti kEkeyyA BarataH sutaH
eza vE sumahAY SrImAn viwapI saMprakASate
virAjaty udgataskanDaH kovidAra Dvajo raTe
Bajanty ete yaTAkAmam aSvAn Aruhya SIGragAn
ete BrAjanti saMhfzwA jagAn Aruhya sAdinaH
gfhItaDanuzO cAvAM giriM vIra SrayAvahe
api nO vaSam AgacCet kovidAraDvajo raRe
api drakzyAmi BarataM yatkfte vyasanaM mahat
tvayA rAGava saMprAptaM sItayA ca mayA taTA
yannimittaM BavAn rAjyAc cyuto rAGava SASvatIm
saMprApto 'yam arir vIra Barato vaDya eva me
Baratasya vaDe dozaM nAhaM paSyAmi rAGava
pUrvApakariRAM tyAge na hy aDarmo viDIyate
etasminn nihate kftsnAm anuSADi vasuMDarAm
adya putraM hataM saMKye kEkeyI rAjyakAmukA
mayA paSyet suduHKArtA hastiBagnam iva drumam
kEkeyIM ca vaDizyAmi sAnubanDAM sabAnDavAm
kaluzeRAdya mahatA medinI parimucyatAm
adyemaM saMyataM kroDam asatkAraM ca mAnada
mokzyAmi SatrusEnyezu kakzezv iva hutASanam
adyEtac citrakUwasya kAnanaM niSitEH SarEH
BindaY SatruSarIrARi karizye SoRitokzitam
SarEr nirBinnahfdayAn kuYjarAMs turagAMs taTA
SvApadAH parikarzantu narAS ca nihatAn mayA
SarARAM DanuzaS cAham anfRo 'smi mahAvane
sasEnyaM BarataM hatvA BavizyAmi na saMSayaH
susaMrabDaM tu sOmitriM lakzmaRaM kroDamUrCitam
rAmas tu parisAntvyATa vacanaM cedam abravIt
kim atra DanuzA kAryam asinA vA sacarmaRA
mahezvAse mahAprAjYe Barate svayam Agate
prAptakAlaM yad ezo 'smAn Barato drazwum icCati
asmAsu manasApy eza nAhitaM kiM cid Acaret
vipriyaM kftapUrvaM te Baratena kadA na kim
IdfSaM vA BayaM te 'dya BarataM yo 'tra SaNkase
na hi te nizWuraM vAcyo Barato nApriyaM vacaH
ahaM hy apriyam uktaH syAM BaratasyApriye kfte
kaTaM nu putrAH pitaraM hanyuH kasyAM cid Apadi
BrAtA vA BrAtaraM hanyAt sOmitre prARam AtmanaH
yadi rAjyasya hetos tvam imAM vAcaM praBAzase
vakzyAmi BarataM dfzwvA rAjyam asmE pradIyatAm
ucyamAno hi Barato mayA lakzmaRa tattvataH
rAjyam asmE prayacCeti bAQam ity eva vakzyati
taTokto DarmaSIlena BrAtrA tasya hite rataH
lakzmaRaH praviveSeva svAni gAtrARi lajjayA
vrIqitaM lakzmaRaM dfzwvA rAGavaH pratyuvAca ha
eza manye mahAbAhur ihAsmAn drazwum AgataH
vanavAsam anuDyAya gfhAya pratinezyati
imAM vApy eSa vEdehIm atyantasuKasevinIm
etO tO saMprakASete gotravantO manoramO
vAyuvegasamO vIra javanO turagottamO
sa eza sumahAkAyaH kampate vAhinImuKe
nAgaH SatruMjayo nAma vfdDas tAtasya DImataH
avatIrya tu sAlAgrAt tasmAt sa samitiMjayaH
lakzmaRaH prAYjalir BUtvA tasTO rAmasya pArSvataH
BaratenATa saMdizwA saMmardo na Baved iti
samantAt tasya SElasya senAvAsam akalpayat
aDyarDam ikzvAkucamUr yojanaM parvatasya sA
pArSve nyaviSad Avftya gajavAjiraTAkulA
sA citrakUwe Baratena senA; DarmaM puraskftya viDUya darpam
prasAdanArTaM raGunandanasya; virocate nItimatA praRItA
niveSya senAM tu viBuH padByAM pAdavatAM varaH
aBigantuM sa kAkutsTam iyeza guruvartakam
nivizwa mAtre sEnye tu yaToddeSaM vinItavat
Barato BrAtaraM vAkyaM SatruGnam idam abravIt
kzipraM vanam idaM sOmya narasaMGEH samantataH
lubDES ca sahitEr eBis tvam anvezitum arhasi
yAvan na rAmaM drakzyAmi lakzmaRaM vA mahAbalam
vEdehIM vA mahABAgAM na me SAntir Bavizyati
yAvan na candrasaMkASaM drakzyAmi SuBam Ananam
BrAtuH padmapalASAkzaM na me SAntir Bavizyati
yAvan na caraRO BrAtuH pArTiva vyaYjanAnvitO
SirasA DArayizyAmi na me SAntir Bavizyati
yAvan na rAjye rAjyArhaH pitfpEtAmahe sTitaH
aBizekajalaklinno na me SAntir Bavizyati
kftakftyA mahABAgA vEdehI janakAtmajA
BartAraM sAgarAntAyAH pfTivyA yAnugacCati
suBagaS citrakUwo 'sO girirAjopamo giriH
yasmin vasati kAkutsTaH kubera ivanandane
kftakAryam idaM durgaM vanaM vyAlanizevitam
yad aDyAste mahAtejA rAmaH SastraBftAM varaH
evam uktvA mahAtejA BarataH puruzarzaBaH
padByAm eva mahAtejAH praviveSa mahad vanam
sa tAni drumajAlAni jAtAni girisAnuzu
puzpitAgrARi maDyena jagAma vadatAM varaH
sa gireS citrakUwasya sAlam AsAdya puzpitam
rAmASramagatasyAgner dadarSa Dvajam ucCritam
taM dfzwvA BarataH SrImAn mumoda sahabAnDavaH
atra rAma iti jYAtvA gataH pAram ivAmBasaH
sa citrakUwe tu girO niSAmya; rAmASramaM puRyajanopapannam
guhena sArDaM tvarito jagAma; punar niveSyEva camUM mahAtmA
nivizwAyAM tu senAyAm utsuko Baratas tadA
jagAma BrAtaraM drazwuM SatruGnam anudarSayan
fziM vasizWaM saMdiSya mAtFr me SIGram Anaya
iti taritam agre sa jAgama guruvatsalaH
sumantras tv api SatuGnam adUrAd anvapadyata
rAmadArSanajas tarzo Baratasyeva tasya ca
gacCann evATa Baratas tApasAlayasaMsTitAm
BrAtuH parRakuwIM SrImAn uwajaM ca dadarSa ha
SAlAyAs tv agratas tasyA dadarSa Baratas tadA
kAzwAni cAvaBagnAni puzpARy avacitAni ca
dadarSa ca vane tasmin mahataH saMcayAn kftAn
mfgARAM mahizARAM ca karIzEH SItakAraRAt
gacCan eva mahAbAhur dyutimAn Baratas tadA
SatruGnaM cAbravId Dfzwas tAn amAtyAMS ca sarvaSaH
manye prAptAH sma taM deSaM BaradvAjo yam abravIt
nAtidUre hi manye 'haM nadIM mandAkinIm itaH
uccEr badDAni cIrARi lakzmaRena Baved ayam
aBijYAnakftaH panTA vikAle gantum icCatA
idaM codAttadantAnAM kuYjarARAM tarasvinAm
SElapArSve parikrAntam anyonyam aBigarjatAm
yam evADAtum icCanti tApasAH satataM vane
tasyAsO dfSyate DUmaH saMkulaH kfzwavartmanaH
atrAhaM puruzavyAGraM gurusatkArakAriRam
AryaM drakzyAmi saMhfzwo maharzim iva rAGavam
aTa gatvA muhUrtaM tu citrakUwaM sa rAGavaH
mandAkinIm anuprAptas taM janaM cedam abravIt
jagatyAM puruzavyAGra Aste vIrAsane rataH
janendro nirjanaM prApya Din me janma sajIvitam
matkfte vyasanaM prApto lokanATo mahAdyutiH
sarAn kAmAn parityajya vane vasati rAGavaH
iti lokasamAkruzwaH pAdezv adya prasAdayan
rAmasya nipatizyAmi sItAyAS ca punaH punaH
evaM sa vilapaMs tasmin vane daSaraTAtmajaH
dadarSa mahatIM puRyAM parRaSAlAM manoramAm
sAlatAlASvakarRAnAM parREr bahuBir AvftAm
viSAlAM mfduBis tIrRAM kuSEr vedim ivADvare
SakrAyuDa nikASES ca kArmukEr BArasADanEH
rukmapfzWEr mahAsArEH SoBitAM SatrubADakEH
arkaraSmipratIkASEr GorEs tURIgatEH SarEH
SoBitAM dIptavadanEH sarpEr BogavatIm iva
mahArajatavAsoByAm asiByAM ca virAjitAm
rukmabinduvicitrAByAM carmaByAM cApi SoBitAm
goDANgulitrEr AsAktES citrEH kAYcanaBUzitEH
arisaMGEr anADfzyAM mfgEH siMhaguhAm iva
prAgudaksravaRAM vediM viSAlAM dIptapAvakAm
dadarSa Baratas tatra puRyAM rAmaniveSane
nirIkzya sa muhUrtaM tu dadarSa Barato gurum
uwaje rAmam AsInAM jawAmaRqalaDAriRam
taM tu kfzRAjinaDaraM cIravalkalavAsasaM
dadarSa rAmam AsInam aBitaH pAvakopamam
siMhaskanDaM mahAbAhuM puRqarIkaniBekzaRam
pfTivyAH sagarAntAyA BartAraM DarmacAriRam
upavizwaM mahAbAhuM brahmARam iva SASvatam
sTaRqile darBasasmtIrRe sItayA lakzmaRena ca
taM dfzwvA BarataH SrImAn duHKamohapariplutaH
aByaDAvata DarmAtmA BarataH kEkayIsutaH
dfzwvA ca vilalApArto bAzpasaMdigDayA girA
aSaknuvan DArayituM DEryAd vacanam abravIt
yaH saMsadi prakftiBir Baved yukta upAsitum
vanyEr mfgEr upAsInaH so 'yam Aste mamAgrajaH
vAsoBir bahusAhasrEr yo mahAtmA purocitaH
mfgAjine so 'yam iha pravaste Darmam Acaran
aDArayad yo viviDAS citrAH sumanasas tadA
so 'yaM jawABAram imaM sahate rAGavaH kaTam
yasya yajYEr yaTAdizwEr yukto Darmasya saMcayaH
SarIra kleSasaMBUtaM sa DarmaM parimArgate
candanena mahArheRa yasyANgam upasevitam
malena tasyANgam idaM kaTam Aryasya sevyate
mannimittam idaM duHKaM prApto rAmaH suKocitaH
Dig jIvitaM nfSaMsasya mama lokavigarhitam
ity evaM vilapan dInaH prasvinnamuKapaNkajaH
pAdAv aprApya rAmasya papAta Barato rudan
duHKABitapto Barato rAjaputro mahAbalaH
uktvAryeti sakfd dInaM punar novAca kiM cana
bAzpApihita kaRWaS ca prekzya rAmaM yaSasvinam
Aryety evABisaMkruSya vyAhartuM nASakat tataH
SatruGnaS cApi rAmasya vavande caraRO rudan
tAv uBO sa samAliNgya rAmo 'py aSrURy avartayat
tataH sumantreRa guhena cEva; samIyatU rAjasutAv araRye
divAkaraS cEva niSAkaraS ca; yaTAmbare SukrabfhaspatiByAm
tAn pArTivAn vAraRayUTapABAn; samAgatAMs tatra mahaty araRye
vanOkasas te 'pi samIkzya sarve 'py; aSrURy amuYcan pravihAya harzam
AGrAya rAmas taM mUrDni parizvajya ca rAGavaH
aNke Baratam Aropya paryapfcCat samAhitaH
kva nu te 'BUt pitA tAta yad araRyaM tvam AgataH
na hi tvaM jIvatas tasya vanam Agantum arhasi
cirasya bata paSyAmi dUrAd Baratam Agatam
duzpratIkam araRye 'smin kiM tAta vanam AgataH
kaccid daSaraTo rAjA kuSalI satyasaMgaraH
rAjasUyASvameDAnAm AhartA DarmaniScayaH
sa kaccid brAhmaRo vidvAn Darmanityo mahAdyutiH
ikzvAkURAm upADyAyo yaTAvat tAta pUjyate
tAta kaccic ca kOsalyA sumitrA ca prajAvatI
suKinI kaccid AryA ca devI nandati kEkayI
kaccid vinaya saMpannaH kulaputro bahuSrutaH
anasUyur anudrazwA satkftas te purohitaH
kaccid agnizu te yukto viDijYo matimAn fjuH
hutaM ca hozyamARaM ca kAle vedayate sadA
izvastravarasaMpannam arTaSAstraviSAradam
suDanvAnam upADyAyaM kaccit tvaM tAta manyase
kaccid Atma samAH SUrAH Srutavanto jitendriyAH
kulInAS ceNgitajYAS ca kftAs te tAta mantriRaH
mantro vijayamUlaM hi rAjYAM Bavati rAGava
susaMvfto mantraDarEr amAtyEH SAstrakovidEH
kaccin nidrAvaSaM nEzi kaccit kAle vibuDyase
kac ciMS cApararAtrizu cintayasy arTanEpuRam
kaccin mantrayase nEkaH kaccin na bahuBiH saha
kaccit te mantrito mantro rAzwraM na pariDAvati
kaccid arTaM viniScitya laGumUlaM mahodayam
kzipram AraBase kartuM na dIrGayasi rAGava
kaccit tu sukftAny eva kftarUpARi vA punaH
vidus te sarvakAryARi na kartavyAni pArTivAH
kaccin na tarkEr yuktvA vA ye cApy aparikIrtitAH
tvayA vA tava vAmAtyEr buDyate tAta mantritam
kaccit sahasrAn mUrKARAm ekam icCasi paRqitam
paRqito hy arTakfcCrezu kuryAn niHSreyasaM mahat
sahasrARy api mUrKARAM yady upAste mahIpatiH
aTa vApy ayutAny eva nAsti tezu sahAyatA
eko 'py amAtyo meDAvI SUro dakzo vicakzaRaH
rAjAnaM rAjamAtraM vA prApayen mahatIM Sriyam
kaccin muKyA mahatsv eva maDyamezu ca maDyamAH
jaGanyAS ca jaGanyezu BftyAH karmasu yojitAH
amAtyAn upaDAtItAn pitfpEtAmahAY SucIn
SrezWAY SrezWezu kaccit tvaM niyojayasi karmasu
kaccit tvAM nAvajAnanti yAjakAH patitaM yaTA
ugrapratigrahItAraM kAmayAnam iva striyaH
upAyakuSalaM vEdyaM BftyasaMdUzaRe ratam
SUram ESvaryakAmaM ca yo na hanti sa vaDyate
kaccid DfzwaS ca SUraS ca DftimAn matimAY SuciH
kulInaS cAnuraktaS ca dakzaH senApatiH kftaH
balavantaS ca kaccit te muKyA yudDaviSAradAH
dfzwApadAnA vikrAntAs tvayA satkftya mAnitAH
ka cid balasya BaktaM ca vetanaM ca yaTocitam
saMprAptakAlaM dAtavyaM dadAsi na vilambase
kAlAtikramaRe hy eva Bakta vetanayor BftAH
BartuH kupyanti duzyanti so 'narTaH sumahAn smftaH
kaccit sarve 'nuraktAs tvAM kulaputrAH praDAnataH
kaccit prARAMs tavArTezu saMtyajanti samAhitAH
kaccij jAnapado vidvAn dakziRaH pratiBAnavAn
yaToktavAdI dUtas te kfto Barata paRqitaH
kaccid azwAdaSAny ezu svapakze daSa paYca ca
triBis triBir avijYAtEr vetsi tIrTAni cArakEH
kaccid vyapAstAn ahitAn pratiyAtAMS ca sarvadA
durbalAn anavajYAya vartase ripusUdana
kaccin na lokAyatikAn brAhmaRAMs tAta sevase
anarTa kuSalA hy ete bAlAH paRqitamAninaH
DarmaSAstrezu muKyezu vidyamAnezu durbuDAH
budDimAn vIkzikIM prApya nirarTaM pravadanti te
vIrEr aDyuzitAM pUrvam asmAkaM tAta pUrvakEH
satyanAmAM dfQadvArAM hastyaSvaraTasaMkulAm
brAhmaREH kzatriyEr vESyEH svakarmaniratEH sadA
jitendriyEr mahotsAhEr vftAmAtyEH sahasraSaH
prAsAdEr viviDAkArEr vftAM vEdyajanAkulAm
kaccit samuditAM sPItAm ayoDyAM parirakzasi
kaccic cEtyaSatEr juzwaH sunivizwajanAkulaH
devasTAnEH prapABiS ca taqAgES copaSoBitaH
prahfzwanaranArIkaH samAjotsavaSoBitaH
sukfzwasImA paSumAn hiMsABir aBivarjitaH
adevamAtfko ramyaH SvApadEH parivarjitaH
kaccij janapadaH sPItaH suKaM vasati rAGava
kaccit te dayitAH sarve kfzigorakzajIvinaH
vArtAyAM saMSritas tAta loko hi suKam eDate
tezAM guptiparIhArEH kaccit te BaraRaM kftam
rakzyA hi rAjYA DarmeRa sarve vizayavAsinaH
kaccit striyaH sAntvayasi kaccit tAS ca surakzitAH
kaccin na SraddaDAsyAsAM kaccid guhyaM na BAzase
kaccin nAga vanaM guptaM kuYjarARaM ca tfpyasi
kaccid darSayase nityaM manuzyARAM viBUzitam
utTAyotTAya pUrvAhRe rAjaputro mahApaTe
kaccit sarvARi durgARi DanaDAnyAyuDodakEH
yantrES ca paripUrRAni taTA SilpiDanurDarEH
Ayas te vipulaH kaccit kaccid alpataro vyayaH
apAtrezu na te kaccit koSo gacCati rAGava
devatArTe ca pitrarTe brAhmaRAByAgatezu ca
yoDezu mitravargezu kaccid gacCati te vyayaH
kaccid Aryo viSudDAtmA kzAritaS corakarmaRA
apfzwaH SAstrakuSalEr na loBAd baDyate SuciH
gfhItaS cEva pfzwaS ca kAle dfzwaH sakAraRaH
kaccin na mucyate coro DanaloBAn nararzaBa
vyasane kaccid AQyasya dugatasya ca rAGava
arTaM virAgAH paSyanti tavAmAtyA bahuSrutAH
yAni miTyABiSastAnAM patanty asrARi rAGava
tAni putrapaSUn Gnanti prItyarTam anuSAsataH
kaccid vfDAMS ca bAlAMS ca vEdyamuKyAMS ca rAGava
dAnena manasA vAcA triBir etEr buBUzase
kaccid gurUMS ca vfdDAMS ca tApasAn devatAtiTIn
cEtyAMS ca sarvAn sidDArTAn brAhmaRAMS ca namasyasi
kaccid arTena vA DarmaM DarmaM DarmeRa vA punaH
uBO vA prItiloBena kAmena na vibADase
kaccid arTaM ca DarmaM ca kAmaM ca jayatAM vara
viBajya kAle kAlajYa sarvAn Barata sevase
kaccit te brAhmaRAH Sarma sarvaSAstrArTakovidaH
ASaMsante mahAprAjYa pOrajAnapadEH saha
nAstikyam anftaM kroDaM pramAdaM dIrGasUtratAm
adarSanaM jYAnavatAm AlasyaM paYcavfttitAm
ekacintanam arTAnAm anarTajYES ca mantraRam
niScitAnAm anAramBaM mantrasyAparilakzaRam
maNgalasyAprayogaM ca pratyutTAnaM ca sarvaSaH
kaccit tvaM varjayasy etAn rAjadozAMS caturdaSa
kaccit svAdukftaM Bojyam eko nASnAsi rAGava
kaccid ASaMsamAneByo mitreByaH saMprayacCasi
rAmasya vacanaM SrutvA BarataH pratyuvAca ha
kiM me DarmAd vihInasya rAjaDarmaH karizyati
SASvato 'yaM sadA DarmaH sTito 'smAsu nararzaBa
jyezWa putre sTite rAjan na kanIyAn Baven nfpaH
sa samfdDAM mayA sArDam ayoDyAM gacCa rAGava
aBizecaya cAtmAnaM kulasyAsya BavAya naH
rAjAnaM mAnuzaM prAhur devatve saMmato mama
yasya DarmArTasahitaM vfttam Ahur amAnuzam
kekayasTe ca mayi tu tvayi cAraRyam ASrite
divam Arya gato rAjA yAyajUkaH satAM mataH
uttizWa puruzavyAGra kriyatAm udakaM pituH
ahaM cAyaM ca SatruGnaH pUrvam eva kftodakO
priyeRa kila dattaM hi pitflokezu rAGava
akzayyaM BavatIty Ahur BavAMS cEva pituH priyaH
tAM SrutvA karuRAM vAcaM pitur maraRasaMhitAm
rAGavo BaratenoktAM baBUva gatacetanaH
vAgvajraM Baratenoktam amanojYaM paraMtapaH
pragfhya bAhU rAmo vE puzpitAgro yaTA drumaH
vane paraSunA kfttas taTA Buvi papAta ha
taTA hi patitaM rAmaM jagatyAM jagatIpatim
kUlaGAtapariSrAntaM prasuptam iva kuYjaram
BrAtaras te mahezvAsaM sarvataH SokakarSitam
rudantaH saha vEdehyA sizicuH salilena vE
sa tu saMjYAM punar labDvA netrAByAm Asram utsfjan
upAkrAmata kAkutsTaH kfpaRaM bahuBAzitum
kiM nu tasya mayA kAryaM durjAtena mahAtmanA
yo mfto mama Sokena na mayA cApi saMskftaH
aho Barata sidDArTo yena rAjA tvayAnaGa
SatruGeRa ca sarvezu pretakftyezu satkftaH
nizpraDAnAm anekAgraM narendreRa vinAkftAm
nivfttavanavAso 'pi nAyoDyAM gantum utsahe
samAptavanavAsaM mAm ayoDyAyAM paraMtapa
ko nu SAsizyati punas tAte lokAntaraM gate
purA prekzya suvfttaM mAM pitA yAny Aha sAntvayan
vAkyAni tAni SrozyAmi kutaH karRasuKAny aham
evam uktvA sa BarataM BAryAm aByetya rAGavaH
uvAca SokasaMtaptaH pUrRacandraniBAnanAm
sIte mftas te SvaSuraH pitrA hIno 'si lakzmaRa
Barato duHKam Acazwe svargataM pfTivIpatim
sAntvayitvA tu tAM rAmo rudantIM janakAtmajAm
uvAca lakzmaRaM tatra duHKito duHKitaM vacaH
AnayeNgudipiRyAkaM cIram Ahara cottaram
jalakriyArTaM tAtasya gamizyAmi mahAtmanaH
sItA purastAd vrajatu tvam enAm aBito vraja
ahaM paScAd gamizyAmi gatir hy ezA sudAruRA
tato nityAnugas tezAM viditAtmA mahAmatiH
mfdur dAntaS ca SAntaS ca rAme ca dfQa BaktimAn
sumantras tEr nfpasutEH sArDam ASvAsya rAGavam
avAtArayad Alambya nadIM mandAkinIM SivAm
te sutIrTAM tataH kfcCrAd upAgamya yaSasvinaH
nadIM mandAkinIM ramyAM sadA puzpitakAnanAm
SIGrasrotasam AsAdya tIrTaM Sivam akardamam
sizicus tUdakaM rAjYe tata etad Bavatv iti
pragfhya ca mahIpAlo jalapUritam aYjalim
diSaM yAmyAm aBimuKo rudan vacanam abravIt
etat te rAjaSArdUla vimalaM toyam akzayam
pitflokagatasyAdya maddattam upatizWatu
tato mandAkinI tIrAt pratyuttIrya sa rAGavaH
pituS cakAra tejasvI nivApaM BrAtfBiH saha
ENgudaM badarImiSraM piRyAkaM darBasaMstare
nyasya rAmaH suduHKArto rudan vacanam abravIt
idaM BuNkzva mahArAjaprIto yad aSanA vayam
yadannaH puruzo Bavati tadannAs tasya devatAH
tatas tenEva mArgeRa pratyuttIrya nadItawAt
Aruroha naravyAGro ramyasAnuM mahIDaram
tataH parRakuwIdvAram AsAdya jagatIpatiH
parijagrAha pARiByAm uBO BaratalakzmaRO
tezAM tu rudatAM SabdAt pratiSrutkABavad girO
BrAtFRAM saha vEdehyA siMhAnAM nardatAm iva
vijYAya tumulaM SabdaM trastA BaratasEnikAH
abruvaMS cApi rAmeRa BarataH saMgato Druvam
tezAm eva mahAY SabdaH SocatAM pitaraM mftam
aTa vAsAn parityajya taM sarve 'BimuKAH svanam
apy eka manaso jagmur yaTAsTAnaM praDAvitAH
hayEr anye gajEr anye raTEr anye svalaMkftEH
sukumArAs taTEvAnye padBir eva narA yayuH
aciraprozitaM rAmaM ciraviprozitaM yaTA
drazwukAmo janaH sarvo jagAma sahasASramam
BrAtFRAM tvaritAs te tu drazwukAmAH samAgamam
yayur bahuviDEr yAnEH KuranemisamAkulEH
sA BUmir bahuBir yAnEH KuranemisamAhatA
mumoca tumulaM SabdaM dyOr ivABrasamAgame
tena vitrAsitA nAgAH kareRuparivAritAH
AvAsayanto ganDena jagmur anyad vanaM tataH
varAhamfgasiMhAS ca mahizAH sarkzavAnarAH
vyAGra gokarRagavayA vitrezuH pfzatEH saha
raTANgasAhvA natyUhA haMsAH kAraRqavAH plavAH
taTA puMskokilAH krOYcA visaMjYA Bejire diSaH
tena Sabdena vitrastEr AkASaM pakziBir vftam
manuzyEr AvftA BUmir uBayaM prabaBO tadA
tAn narAn bAzpapUrRAkzAn samIkzyATa suduHKitAn
paryazvajata DarmajYaH pitfvan mAtfvac ca saH
sa tatra kAMS cit parizasvaje narAn; narAS ca ke cit tu tam aByavAdayan
cakAra sarvAn savayasyabAnDavAn; yaTArham AsAdya tadA nfpAtmajaH
tataH sa tezAM rudatAM mahAtmanAM; BuvaM ca KaM cAnuvinAdayan svanaH
guhA girIRAM ca diSaS ca saMtataM; mfdaNgaGozapratimo viSuSruve
vasizWaH purataH kftvA dArAn daSaraTasya ca
aBicakrAma taM deSaM rAmadarSanatarzitaH
rAjapatnyaS ca gacCantyo mandaM mandAkinIM prati
dadfSus tatra tat tIrTaM rAmalakzmaRasevitam
kOsalyA bAzpapUrRena muKena pariSuzyatA
sumitrAm abravId dInA yAS cAnyA rAjayozitaH
idaM tezAm anATAnAM klizwam aklizwa karmaRAm
vane prAk kevalaM tIrTaM ye te nirvizayI kftAH
itaH sumitre putras te sadA jalam atandritaH
svayaM harati sOmitrir mama putrasya kAraRAt
dakziRAgrezu darBezu sA dadarSa mahItale
pitur iNgudipiRyAkaM nyastam AyatalocanA
taM BUmO pitur Artena nyastaM rAmeRa vIkzya sA
uvAca devI kOsalyA sarvA daSaraTastriyaH
idam ikzvAkunATasya rAGavasya mahAtmanaH
rAGaveRa pitur dattaM paSyatEtad yaTAviDi
tasya devasamAnasya pArTivasya mahAtmanaH
nEtad OpayikaM manye BuktaBogasya Bojanam
caturantAM mahIM BuktvA mahendra sadfSo Buvi
kaTam iNgudipiRyAkaM sa BuNkte vasuDADipaH
ato duHKataraM loke na kiM cit pratiBAti mA
yatra rAmaH pitur dadyAd iNgudIkzodam fdDimAn
rAmeReNgudipiRyAkaM pitur dattaM samIkzya me
kaTaM duHKena hfdayaM na sPowati sahasraDA
evam ArtAM sapatnyas tA jagmur ASvAsya tAM tadA
dadfSuS cASrame rAmaM svargAc cyutam ivAmaram
sarvaBogEH parityaktaM rAma saMprekzya mAtaraH
ArtA mumucur aSrURi sasvaraM SokakarSitAH
tAsAM rAmaH samutTAya jagrAha caraRAY SuBAn
mAtFRAM manujavyAGraH sarvAsAM satyasaMgaraH
tAH pARiBiH suKasparSEr mfdvaNgulitalEH SuBEH
pramamArjU rajaH pfzWAd rAmasyAyatalocanAH
sOmitrir api tAH sarvA mAtFh saMprekzya duHKitaH
aByavAdayatAsaktaM SanE rAmAd anantaram
yaTA rAme taTA tasmin sarvA vavftire striyaH
vfttiM daSaraTAj jAte lakzmaRe SuBalakzaRe
sItApi caraRAMs tAsAm upasaMgfhya duHKitA
SvaSrURAm aSrupUrRAkzI sA baBUvAgrataH sTitA
tAM parizvajya duHKArtAM mAtA duhitaraM yaTA
vanavAsakfSAM dInAM kOsalyA vAkyam abravIt
videharAjasya sutA snuzA daSaraTasya ca
rAmapatnI kaTaM duHKaM saMprAptA nirjane vane
padmam AtapasaMtaptaM pariklizwam ivotpalam
kAYcanaM rajasA DvastaM klizwaM candram ivAmbudEH
muKaM te prekzya mAM Soko dahaty agnir ivASrayam
BfSaM manasi vEdehi vyasanAraRisaMBavaH
bruvantyAm evam ArtAyAM jananyAM BaratAgrajaH
pAdAv AsAdya jagrAha vasizWasya sa rAGavaH
purohitasyAgnisamasya tasya vE; bfhaspater indra ivAmarADipaH
pragfhya pAdO susamfdDatejasaH; sahEva tenopaviveSa rAGavaH
tato jaGanyaM sahitEH sa mantriBiH; purapraDAnES ca sahEva sEnikEH
janena DarmajYatamena DarmavAn; upopavizwo Baratas tadAgrajam
upopavizwas tu tadA sa vIryavAMs; tapasvivezeRa samIkzya rAGavam
SriyA jvalantaM BarataH kftAYjalir; yaTA mahendraH prayataH prajApatim
kim eza vAkyaM Barato 'dya rAGavaM; praRamya satkftya ca sADu vakzyati
itIva tasyAryajanasya tattvato; baBUva kOtUhalam uttamaM tadA
sa rAGavaH satyaDftiS ca lakzmaRo; mahAnuBAvo BarataS ca DArmikaH
vftAH suhfdBiS ca virejur aDvare; yaTA sadasyEH sahitAs trayo 'gnayaH
taM tu rAmaH samASvAsya BrAtaraM guruvatsalam
lakzmaRena saha BrAtrA prazwuM samupacakrame
kim etad icCeyam ahaM SrotuM pravyAhftaM tvayA
yasmAt tvam Agato deSam imaM cIrajawAjinI
yannimittam imaM deSaM kfzRAjinajawADaraH
hitvA rAjyaM pravizwas tvaM tat sarvaM vaktum arhasi
ity uktaH kekayIputraH kAkutsTena mahAtmanA
pragfhya balavad BUyaH prAYjalir vAkyam abravIt
AryaM tAtaH parityajya kftvA karma suduzkaram
gataH svargaM mahAbAhuH putraSokABipIqitaH
striyA niyuktaH kEkeyyA mama mAtrA paraMtapa
cakAra sumahat pApam idam AtmayaSoharam
sA rAjyaPalam aprApya viDavA SokakarSitA
patizyati mahAGore niraye jananI mama
tasya me dAsaBUtasya prasAdaM kartum arhasi
aBiziYcasva cAdyEva rAjyena maGavAn iva
imAH prakftayaH sarvA viDavA mAturaS ca yAH
tvat sakASam anuprAptAH prasAdaM kartum arhasi
tadAnupUrvyA yuktaM ca yuktaM cAtmani mAnada
rAjyaM prApnuhi DarmeRa sakAmAn suhfdaH kuru
Bavatv aviDavA BUmiH samagrA patinA tvayA
SaSinA vimaleneva SAradI rajanI yaTA
eBiS ca sacivEH sArDaM SirasA yAcito mayA
BrAtuH Sizyasya dAsasya prasAdaM kartum arhasi
tad idaM SASvataM pitryaM sarvaM sacivamaRqalam
pUjitaM puruzavyAGra nAtikramitum utsahe
evam uktvA mahAbAhuH sabAzpaH kekayIsutaH
rAmasya SirasA pAdO jagrAha BarataH punaH
taM mattam iva mAtaNgaM niHSvasantaM punaH punaH
BrAtaraM BarataM rAmaH parizvajyedam abravIt
kulInaH sattvasaMpannas tejasvI caritavrataH
rAjyahetoH kaTaM pApam Acaret tvadviDo janaH
na dozaM tvayi paSyAmi sUkzmam apy ari sUdana
na cApi jananIM bAlyAt tvaM vigarhitum arhasi
yAvat pitari DarmajYa gOravaM lokasatkfte
tAvad DarmaBftAM SrezWa jananyAm api gOravam
etAByAM DarmaSIlAByAM vanaM gacCeti rAGava
mAtA pitfByAm ukto 'haM kaTam anyat samAcare
tvayA rAjyam ayoDyAyAM prAptavyaM lokasatkftam
vastavyaM daRqakAraRye mayA valkalavAsasA
evaM kftvA mahArAjo viBAgaM lokasaMniDO
vyAdiSya ca mahAtejA divaM daSaraTo gataH
sa ca pramARaM DarmAtmA rAjA lokagurus tava
pitrA dattaM yaTABAgam upaBoktuM tvam arhasi
caturdaSa samAH sOmya daRqakAraRyam ASritaH
upaBokzye tv ahaM dattaM BAgaM pitrA mahAtmanA
yad abravIn mAM naralokasatkftaH; pitA mahAtmA vibuDADipopamaH
tad eva manye paramAtmano hitaM; na sarvalokeSvaraBAvam avyayam
tataH puruzasiMhAnAM vftAnAM tEH suhfdgaREH
SocatAm eva rajanI duHKena vyatyavartata
rajanyAM supraBAtAyAM BrAtaras te suhfdvftAH
mandAkinyAM hutaM japyaM kftvA rAmam upAgaman
tUzRIM te samupAsInA na kaS cit kiM cid abravIt
Baratas tu suhfnmaDye rAmavacanam abravIt
sAntvitA mAmikA mAtA dattaM rAjyam idaM mama
tad dadAmi tavEvAhaM BuNkzva rAjyam akaRwakam
mahatevAmbuvegena BinnaH setur jalAgame
durAvAraM tvadanyena rAjyaKaRqam idaM mahat
gatiM Kara ivASvasya tArkzyasyeva patatriRaH
anugantuM na Saktir me gatiM tava mahIpate
sujIvaM nityaSas tasya yaH parEr upajIvyate
rAma tena tu durjIvaM yaH parAn upajIvati
yaTA tu ropito vfkzaH puruzeRa vivarDitaH
hrasvakena durAroho rUQaskanDo mahAdrumaH
sa yadA puzpito BUtvA PalAni na vidarSayet
sa tAM nAnuBavet prItiM yasya hetoH praBAvitaH
ezopamA mahAbAho tvam arTaM vettum arhasi
yadi tvam asmAn fzaBo BartA BftyAn na SADi hi
SreRayas tvAM mahArAja paSyantv agryAS ca sarvaSaH
pratapantam ivAdityaM rAjye sTitam ariMdamam
tavAnuyAne kAkutzWa mattA nardantu kuYjarAH
antaHpura gatA nAryo nandantu susamAhitAH
tasya sADv ity amanyanta nAgarA viviDA janAH
Baratasya vacaH SrutvA rAmaM pratyanuyAcataH
tam evaM duHKitaM prekzya vilapantaM yaSasvinam
rAmaH kftAtmA BarataM samASvAsayad AtmavAn
nAtmanaH kAmakAro 'sti puruzo 'yam anISvaraH
itaS cetarataS cEnaM kftAntaH parikarzati
sarve kzayAntA nicayAH patanAntAH samucCrayAH
saMyogA viprayogAntA maraRAntaM ca jIvitam
yaTA PalAnaM pakvAnAM nAnyatra patanAd Bayam
evaM narasya jAtasya nAnyatra maraRAd Bayam
yaTAgAraM dfQasTURaM jIrRaM BUtvAvasIdati
taTAvasIdanti narA jarAmftyuvaSaM gatAH
ahorAtrARi gacCanti sarvezAM prARinAm iha
AyUMzi kzapayanty ASu grIzme jalam ivAMSavaH
AtmAnam anuSoca tvaM kim anyam anuSocasi
Ayus te hIyate yasya sTitasya ca gatasya ca
sahEva mftyur vrajati saha mftyur nizIdati
gatvA sudIrGam aDvAnaM saha mftyur nivartate
gAtrezu valayaH prAptAH SvetAS cEva SiroruhAH
jarayA puruzo jIrRaH kiM hi kftvA praBAvayet
nandanty udita Aditye nandanty astam ite ravO
Atmano nAvabuDyante manuzyA jIvitakzayam
hfzyanty ftumuKaM dfzwvA navaM navam ihAgatam
ftUnAM parivartena prARinAM prARasaMkzayaH
yaTA kAzWaM ca kAzWaM ca sameyAtAM mahArRave
sametya ca vyapeyAtAM kAlam AsAdya kaM cana
evaM BAryAS ca putrAS ca jYAtayaS ca vasUni ca
sametya vyavaDAvanti Druvo hy ezAM vinABavaH
nAtra kaS cid yaTA BAvaM prARI samaBivartate
tena tasmin na sAmarTyaM pretasyAsty anuSocataH
yaTA hi sArTaM gacCantaM brUyAt kaS cit paTi sTitaH
aham apy AgamizyAmi pfzWato BavatAm iti
evaM pUrvEr gato mArgaH pitfpEtAmaho DruvaH
tam ApannaH kaTaM Soced yasya nAsti vyatikramaH
vayasaH patamAnasya srotaso vAnivartinaH
AtmA suKe niyoktavyaH suKaBAjaH prajAH smftAH
DarmAtmA sa SuBEH kftsnEH kratuBiS cAptadakziREH
DUtapApo gataH svargaM pitA naH pfTivIpatiH
BftyAnAM BaraRAt samyak prajAnAM paripAlanAt
arTAdAnAc ca DArmeRa pitA nas tridivaM gataH
izwvA bahuviDEr yajYEr BogAMS cAvApya puzkalAn
uttamaM cAyur AsAdya svar gataH pfTivIpatiH
sa jIrRaM mAnuzaM dehaM parityajya pitA hi naH
dEvIm fdDim anuprApto brahmalokavihAriRIm
taM tu nEvaM viDaH kaS cit prAjYaH Socitum arhati
tvadviDo yadviDaS cApi SrutavAn budDimattaraH
ete bahuviDAH SokA vilApa rudite taTA
varjanIyA hi DIreRa sarvAvasTAsu DImatA
sa svasTo Bava mA Soco yAtvA cAvasa tAM purIm
taTA pitrA niyukto 'si vaSinA vadatAmv vara
yatrAham api tenEva niyuktaH puRyakarmaRA
tatrEvAhaM karizyAmi pitur Aryasya SAsanam
na mayA SAsanaM tasya tyaktuM nyAyyam ariMdama
tat tvayApi sadA mAnyaM sa vE banDuH sa naH pitA
evam uktvA tu virate rAme vacanam arTavat
uvAca BarataS citraM DArmiko DArmikaM vacaH
ko hi syAd IdfSo loke yAdfSas tvam ariMdama
na tvAM pravyaTayed duHKaM prItir vA na praharzayet
saMmataS cAsi vfdDAnAM tAMS ca pfcCasi saMSayAn
yaTA mftas taTA jIvan yaTAsati taTA sati
yasyEza budDilABaH syAt paritapyeta kena saH
sa evaM vyasanaM prApya na vizIditum arhati
amaropamasattvas tvaM mahAtmA satyasaMgaraH
sarvajYaH sarvadarSI ca budDimAMS cAsi rAGava
na tvAm evaM guREr yuktaM praBavABavakovidam
avizahyatamaM duHKam AsAdayitum arhati
prozite mayi yat pApaM mAtrA matkAraRAt kftam
kzudrayA tad anizwaM me prasIdatu BavAn mama
DarmabanDena badDo 'smi tenemAM neha mAtaram
hanmi tIvreRa daRqena daRqArhAM pApakAriRIm
kaTaM daSaraTAj jAtaH SudDABijanakarmaRaH
jAnan Darmam aDarmizWaM kuryAM karma jugupsitam
guruH kriyAvAn vfdDaS ca rAjA pretaH piteti ca
tAtaM na parigarheyaM dEvataM ceti saMsadi
ko hi DarmArTayor hInam IdfSaM karma kilbizam
striyAH priyacikIrzuH san kuryAd DarmajYa Darmavit
antakAle hi BUtAni muhyantIti purASrutiH
rAjYEvaM kurvatA loke pratyakzA sA SrutiH kftA
sADv arTam aBisaMDAya kroDAn mohAc ca sAhasAt
tAtasya yad atikrAntaM pratyAharatu tad BavAn
pitur hi samatikrAntaM putro yaH sADu manyate
tad apatyaM mataM loke viparItam ato 'nyaTA
tad apatyaM BavAn astu mA BavAn duzkftaM pituH
aBipat tat kftaM karma loke DIravigarhitam
kEkeyIM mAM ca tAtaM ca suhfdo bAnDavAMS ca naH
pOrajAnapadAn sarvAMs trAtu sarvam idaM BavAn
kva cAraRyaM kva ca kzAtraM kva jawAH kva ca pAlanam
IdfSaM vyAhataM karma na BavAn kartum arhati
aTa kleSajam eva tvaM DarmaM caritum icCasi
DarmeRa caturo varRAn pAlayan kleSam Apnuhi
caturRAm ASramARAM hi gArhasTyaM SrezWam ASramam
Ahur DarmajYa DarmajYAs taM kaTaM tyaktum arhasi
Srutena bAlaH sTAnena janmanA Bavato hy aham
sa kaTaM pAlayizyAmi BUmiM Bavati tizWati
hInabudDiguRo bAlo hInaH sTAnena cApy aham
BavatA ca vinA BUto na vartayitum utsahe
idaM niKilam avyagraM pitryaM rAjyam akaRwakam
anuSADi svaDarmeRa DarmajYa saha bAnDavEH
ihEva tvABiziYcantu DarmajYa saha bAnDavEH
ftvijaH savasizWAS ca mantravan mantrakovidAH
aBiziktas tvam asmABir ayoDyAM pAlane vraja
vijitya tarasA lokAn marudBir iva vAsavaH
fRAni trIRy apAkurvan durhfdaH sADu nirdahan
suhfdas tarpayan kAmEs tvam evAtrAnuSADi mAm
adyArya muditAH santu suhfdas te 'Bizecane
adya BItAH pAlayantAM durhfdas te diSo daSa
AkroSaM mama mAtuS ca pramfjya puruzarzaBa
adya tatra BavantaM ca pitaraM rakza kilbizAt
SirasA tvABiyAce 'haM kuruzva karuRAM mayi
bAnDavezu ca sarvezu BUtezv iva maheSvaraH
aTa vA pfzWataH kftvA vanam eva BavAn itaH
gamizyati gamizyAmi BavatA sArDam apy aham
taTApi rAmo Baratena tAmyata; prasAdyamAnaH SirasA mahIpatiH
na cEva cakre gamanAya sattvavAn; matiM pitus tadvacane pratizWitaH
tad adButaM sTEryam avekzya rAGave; samaM jano harzam avApa
d.uHk.hitaH
na yAty ayoDyAm iti duHKito 'Bavat; sTirapratijYatvam avekzya harzitaH
tam ftvijo nEgamayUTavallaBAs; taTA visaMjYASrukalAS ca mAtaraH
taTA bruvARaM BarataM pratuzwuvuH; praRamya rAmaM ca yayAcire saha
punar evaM bruvARaM tu BarataM lakzmaRAgrajaH
pratyuvaca tataH SrImAY jYAtimaDye 'tisatkftaH
upapannam idaM vAkyaM yat tvam evam aBAzaTAH
jAtaH putro daSaraTAt kEkeyyAM rAjasattamAt
purA BrAtaH pitA naH sa mAtaraM te samudvahan
mAtAmahe samASrOzId rAjyaSulkam anuttamam
devAsure ca saMgrAme jananyE tava pArTivaH
saMprahfzwo dadO rAjA varam ArADitaH praBuH
tataH sA saMpratiSrAvya tava mAtA yaSasvinI
ayAcata naraSrezWaM dvO varO varavarRinI
tava rAjyaM naravyAGra mama pravrAjanaM taTA
tac ca rAjA taTA tasyE niyuktaH pradadO varam
tena pitrAham apy atra niyuktaH puruzarzaBa
caturdaSa vane vAsaM varzARi varadAnikam
so 'haM vanam idaM prApto nirjanaM lakzmaRAnvitaH
SItayA cApratidvandvaH satyavAde sTitaH pituH
BavAn api taTety eva pitaraM satyavAdinam
kartum arhati rAjendraM kzipram evABizecanAt
fRAn mocaya rAjAnaM matkfte Barata praBum
pitaraM trAhi DarmajYa mAtaraM cABinandaya
SrUyate hi purA tAta Srutir gItA yaSasvinI
gayena yajamAnena gayezv eva pitFn prati
puM nAmnA narakAd yasmAt pitaraM trAyate sutaH
tasmAt putra iti proktaH pitFn yat pAti vA sutaH
ezwavyA bahavaH putrA guRavanto bahuSrutAH
tezAM vE samavetAnAm api kaS cid gayAM vrajet
evaM rAjarzayaH sarve pratItA rAjanandana
tasmAt trAhi naraSrezWa pitaraM narakAt praBo
ayoDyAM gacCa Barata prakftIr anuraYjaya
SatruGna sahito vIra saha sarvEr dvijAtiBiH
pravekzye daRqakAraRyam aham apy avilambayan
AByAM tu sahito rAjan vEdehyA lakzmaRena ca
tvaM rAjA Bava Barata svayaM narARAM; vanyAnAm aham api rAjarAR mfgARAm
gacCa tvaM puravaram adya saMprahfzwaH; saMhfzwas tv aham api daRqakAn
p.rav.ekzye
CAyAM te dinakaraBAH prabADamAnaM; varzatraM Barata karotu mUrDni
S.ItA.m
etezAm aham api kAnanadrumARAM; CAyAM tAm atiSayinIM suKaM Srayizye
SatruGnaH kuSalamatis tu te sahAyaH; sOmitrir mama viditaH
p.rad.hAnamitram
catvAras tanayavarA vayaM narendraM; satyasTaM Barata carAma mA vizAdam
ASvAsayantaM BarataM jAbAlir brAhmaRottamaH
uvAca rAmaM DarmajYaM DarmApetam idaM vacaH
sADu rAGava mA BUt te budDir evaM nirarTakA
prAkftasya narasyeva Arya budDes tapasvinaH
kaH kasya puruzo banDuH kim ApyaM kasya kena cit
yad eko jAyate jantur eka eva vinaSyati
tasmAn mAtA pitA ceti rAma sajjeta yo naraH
unmatta iva sa jYeyo nAsti kAcid Di kasya cit
yaTA grAmAntaraM gacCan naraH kaS cit kva cid vaset
utsfjya ca tam AvAsaM pratizWetApare 'hani
evam eva manuzyARAM pitA mAtA gfhaM vasu
AvAsamAtraM kAkutsTa sajjante nAtra sajjanAH
pitryaM rAjyaM samutsfjya sa nArhati narottama
AsTAtuM kApaTaM duHKaM vizamaM bahukaRwakam
samfdDAyAm ayoDyAyAm AtmAnam aBizecaya
ekaveRIDarA hi tvAM nagarI saMpratIkzate
rAjaBogAn anuBavan mahArhAn pArTivAtmaja
vihara tvam ayoDyAyAM yaTA Sakras trivizwape
na te kaS cid daSarataHs tvaM ca tasya na kaS cana
anyo rAjA tvam anyaS ca tasmAt kuru yad ucyate
gataH sa nfpatis tatra gantavyaM yatra tena vE
pravfttir ezA martyAnAM tvaM tu miTyA vihanyase
arTaDarmaparA ye ye tAMs tAY SocAmi netarAn
te hi duHKam iha prApya vinASaM pretya Bejire
azwakA pitfdEvatyam ity ayaM prasfto janaH
annasyopadravaM paSya mfto hi kim aSizyati
yadi Buktam ihAnyena deham anyasya gacCati
dadyAt pravasataH SrAdDaM na tat paTy aSanaM Bavet
dAnasaMvananA hy ete granTA meDAviBiH kftAH
yajasva dehi dIkzasva tapas tapyasva saMtyaja
sa nAsti param ity eva kuru budDiM mahAmate
pratyakzaM yat tad AtizWa parokzaM pfzWataH kuru
satAM budDiM puraskftya sarvalokanidarSinIm
rAjyaM tvaM pratigfhRIzva Baratena prasAditaH
jAbAles tu vacaH SrutvA rAmaH satyAtmanAM varaH
uvAca parayA yuktyA svabudDyA cAvipannayA
BavAn me priyakAmArTaM vacanaM yad ihoktavAn
akAryaM kAryasaMkASam apaTyaM paTyasaMmitam
nirmaryAdas tu puruzaH pApAcArasamanvitaH
mAnaM na laBate satsu BinnacAritradarSanaH
kulInam akulInaM vA vIraM puruzamAninam
cAritram eva vyAKyAti SuciM vA yadi vASucim
anArays tv Arya saMkASaH SOcAd DInas taTA SuciH
lakzaRyavad alakzaRyo duHSIlaH SIlavAn iva
aDarmaM DarmavezeRa yadImaM lokasaMkaram
aBipatsye SuBaM hitvA kriyAviDivivarjitam
kaS cetayAnaH puruzaH kAryAkAryavicakzaRaH
bahu maMsyati mAM loke durvfttaM lokadUzaRam
kasya yAsyAmy ahaM vfttaM kena vA svargam ApnuyAm
anayA vartamAno 'haM vfttyA hInapratijYayA
kAmavfttas tv ayaM lokaH kftsnaH samupavartate
yadvfttAH santi rAjAnas tadvfttAH santi hi prajAH
satyam evAnfSaMsyaM ca rAjavfttaM sanAtanam
tasmAt satyAtmakaM rAjyaM satye lokaH pratizWitaH
fzayaS cEva devAS ca satyam eva hi menire
satyavAdI hi loke 'smin paramaM gacCati kzayam
udvijante yaTA sarpAn narAd anftavAdinaH
DarmaH satyaM paro loke mUlaM svargasya cocyate
satyam eveSvaro loke satyaM padmA samASritA
satyamUlAni sarvARi satyAn nAsti paraM padam
dattam izwaM hutaM cEva taptAni ca tapAMsi ca
vedAH satyapratizWAnAs tasmAt satyaparo Bavet
ekaH pAlayate lokam ekaH pAlayate kulam
majjaty eko hi niraya ekaH svarge mahIyate
so 'haM pitur nideSaM tu kimarTaM nAnupAlaye
satyapratiSravaH satyaM satyena samayIkftaH
nEva loBAn na mohAd vA na cAjYAnAt tamo'nvitaH
setuM satyasya BetsyAmi guroH satyapratiSravaH
asatyasaMDasya sataS calasyAsTiracetasaH
nEva devA na pitaraH pratIcCantIti naH Srutam
pratyagAtmam imaM DarmaM satyaM paSyAmy ahaM svayam
BAraH satpuruzAcIrRas tad arTam aBinandyate
kzAtraM Darmam ahaM tyakzye hy aDarmaM DarmasaMhitam
kzudrOr nfSaMsEr lubDES ca sevitaM pApakarmaBiH
kAyena kurute pApaM manasA saMpraDArya ca
anftaM jihvayA cAha triviDaM karma pAtakam
BUmiH kIrtir yaSo lakzmIH puruzaM prArTayanti hi
svargasTaM cAnubaDnanti satyam eva Bajeta tat
SrezWaM hy anAryam eva syAd yad BavAn avaDArya mAm
Aha yuktikarEr vAkyEr idaM BadraM kuruzva ha
kaTaM hy ahaM pratijYAya vanavAsam imaM guroH
Baratasya karizyAmi vaco hitvA guror vacaH
sTirA mayA pratijYAtA pratijYA gurusaMniDO
prahfzwamAnasA devI kEkeyI cABavat tadA
vanavAsaM vasann evaM Sucir niyataBojanaH
mUlEH puzpEH PalEH puRyEH pitFn devAMS ca tarpayan
saMtuzwapaYcavargo 'haM lokayAtrAM pravartaye
akuhaH SraddaDAnaH san kAryAkAryavicakzaRaH
karmaBUmim imAM prApya kartavyaM karma yac CuBam
agnir vAyuS ca somaS ca karmaRAM PalaBAginaH
SataM kratUnAm Ahftya devarAw tridivaM gataH
tapAMsy ugrARi cAsTAya divaM yAtA maharzayaH
satyaM ca DarmaM ca parAkramaM ca; BUtAnukampAM priyavAditAM ca
dvijAtidevAtiTipUjanaM ca; panTAnam Ahus tridivasya santaH
Darme ratAH satpuruzEH sametAs; tejasvino dAnaguRapraDAnAH
ahiMsakA vItamalAS ca loke; Bavanti pUjyA munayaH praDAnAH
krudDam AjYAya rAma tu vasizWaH pratyuvAca ha
jAbAlir api jAnIte lokasyAsya gatAgatim
nivartayitu kAmas tu tvAm etad vAkyam abravIt
imAM lokasamutpattiM lokanATa niboDa me
sarvaM salilam evAsIt pfTivI yatra nirmitA
tataH samaBavad brahmA svayamBUr dEvatEH saha
sa varAhas tato BUtvA projjahAra vasuMDarAm
asfjac ca jagat sarvaM saha putrEH kftAtmaBiH
AkASapraBavo brahmA SASvato nitya avyayaH
tasmAn marIciH saMjajYe marIceH kaSyapaH sutaH
vivasvAn kaSyapAj jajYe manur vEvastavaH smftaH
sa tu prajApatiH pUrvam ikzvAkus tu manoH sutaH
yasyeyaM praTamaM dattA samfdDA manunA mahI
tam ikzvAkum ayoDyAyAM rAjAnaM vidDi pUrvakam
ikzvAkos tu sutaH SrImAn kukzir eveti viSrutaH
kukzer aTAtmajo vIro vikukzir udapadyata
vikukzes tu mahAtejA bARaH putraH pratApavAn
bARasya tu mahAbAhur anaraRyo mahAyaSAH
nAnA vfzwir baBUvAsmin na durBikzaM satAM vare
anaraRye mahArAje taskaro vApi kaS cana
anaraRyAn mahAbAhuH pfTU rAjA baBUva ha
tasmAt pfTor mahArAjas triSaNkur udapadyata
sa satyavacanAd vIraH saSarIro divaM gataH
triSaNkor aBavat sUnur DunDumAro mahAyaSAH
DunDumArAn mahAtejA yuvanASvo vyajAyata
yuvanASva sutaH SrImAn mAnDAtA samapadyata
mAnDAtus tu mahAtejAH susaMDir udapadyata
susaMDer api putrO dvO DruvasaMDiH prasenajit
yaSasvI DruvasaMDes tu Barato ripusUdanaH
BaratAt tu mahAbAhor asito nAma jAyata
yasyEte pratirAjAna udapadyanta SatravaH
hEhayAs tAlajaNGAS ca SUrAS ca SaSabindavaH
tAMs tu sarvAn prativyUhya yudDe rAjA pravAsitaH
sa ca SElavare ramye baBUvABirato muniH
dve cAsya BArye garBiRyO baBUvatur iti SrutiH
BArgavaS cyavano nAma himavantam upASritaH
tam fziM samupAgamya kAlindI tv aByavAdayat
sa tAm aByavadad vipro varepsuM putrajanmani
tataH sA gfham Agamya devI putraM vyajAyata
sapatnyA tu garas tasyE datto garBajiGAMsayA
gareRa saha tenEva jAtaH sa sagaro 'Bavat
sa rAjA sagaro nAma yaH samudram aKAnayat
izwvA parvaRi vegena trAsayantam imAH prajAH
asamaYjas tu putro 'BUt sagarasyeti naH Srutam
jIvann eva sa pitrA tu nirastaH pApakarmakft
aMSumAn iti putro 'BUd asamaYjasya vIryavAn
dilIpo 'MSumataH putro dilIpasya BagIraTaH
BagIraTAt kakutsTas tu kAkutsTA yena tu smftAH
kakutsTasya tu putro 'BUd raGur yena tu rAGavaH
raGos tu putras tejasvI pravfdDaH puruzAdakaH
kalmAzapAdaH sOdAsa ity evaM praTito Buvi
kalmAzapAdaputro 'BUc CaNKaRas tv iti viSrutaH
yas tu tad vIryam AsAdya sahaseno vyanInaSat
SaNKaRasya tu putro 'BUc CUraH SrImAn sudarSanaH
sudarSanasyAgnivarRa agnivarzasya SIGragaH
SIGragasya maruH putro maroH putraH praSuSrukaH
praSuSrukasya putro 'BUd ambarIzo mahAdyutiH
ambarIzasya putro 'BUn nahuzaH satyavikramaH
nahuzasya ca nABAgaH putraH paramaDArmikaH
ajaS ca suvrataS cEva nABAgasya sutAv uBO
ajasya cEva DarmAtmA rAjA daSaraTaH sutaH
tasya jyezWo 'si dAyAdo rAma ity aBiviSrutaH
tad gfhARa svakaM rAjyam avekzasva jagan nfpa
ikzvAkURAM hi sarvezAM rAjA Bavati pUrvajaH
pUrvajenAvaraH putro jyezWo rAjye 'Bizicyate
sa rAGavARAM kulaDarmam AtmanaH; sanAtanaM nAdya vihAtum arhasi
praBUtaratnAm anuSADi medinIM; praBUtarAzwrAM pitfvan mahAyaSAH
vasizWas tu tadA rAmam uktvA rAjapurohitaH
abravId DarmasaMyuktaM punar evAparaM vacaH
puruzasyeha jAtasya Bavanti guravas trayaH
AcAryaS cEva kAkutsTa pitA mAtA ca rAGava
pitA hy enaM janayati puruzaM puruzarzaBa
prajYAM dadAti cAcAryas tasmAt sa gurur ucyate
sa te 'haM pitur AcAryas tava cEva paraMtapa
mama tvaM vacanaM kurvan nAtivarteH satAM gatim
imA hi te parizadaH SreRayaS ca samAgatAH
ezu tAta caran DarmaM nAtivarteH satAM gatim
vfdDAyA DarmaSIlAyA mAtur nArhasy avartitum
asyAs tu vacanaM kurvan nAtivarteH satAM gatim
Baratasya vacaH kurvan yAcamAnasya rAGava
AtmAnaM nAtivartes tvaM satyaDarmaparAkrama
evaM maDuram uktas tu guruRA rAGavaH svayam
pratyuvAca samAsInaM vasizWaM puruzarzaBaH
yan mAtApitarO vfttaM tanaye kurutaH sadA
na supratikaraM tat tu mAtrA pitrA ca yat kftam
yaTASakti pradAnena snApanAc CAdanena ca
nityaM ca priyavAdena taTA saMvarDanena ca
sa hi rAjA janayitA pitA daSaraTo mama
AjYAtaM yan mayA tasya na tan miTyA Bavizyati
evam uktas tu rAmeRa BarataH pratyanantaram
uvAca paramodAraH sUtaM paramadurmanAH
iha me sTaRqile SIGraM kuSAn Astara sAraTe
AryaM pratyupavekzyAmi yAvan me na prasIdati
anAhAro nirAloko DanahIno yaTA dvijaH
Sezye purastAc CAlAyA yAvan na pratiyAsyati
sa tu rAmam avekzantaM sumantraM prekzya durmanAH
kuSottaram upasTApya BUmAv evAstarat svayam
tam uvAca mahAtejA rAmo rAjarzisattamAH
kiM mAM Barata kurvARaM tAta pratyupavekzyasi
brAhmaRo hy ekapArSvena narAn rodDum ihArhati
na tu mUrDAvasiktAnAM viDiH pratyupaveSane
uttizWa naraSArdUla hitvEtad dAruRaM vratam
puravaryAm itaH kzipram ayoDyAM yAhi rAGava
AsInas tv eva BarataH pOrajAnapadaM janam
uvAca sarvataH prekzya kim AryaM nAnuSAsaTa
te tam Ucur mahAtmAnaM pOrajAnapadA janAH
kAkutsTam aBijAnImaH samyag vadati rAGavaH
ezo 'pi hi mahABAgaH pitur vacasi tizWati
ata eva na SaktAH smo vyAvartayitum aYjasA
tezAm AjYAya vacanaM rAmo vacanam abravIt
evaM niboDa vacanaM suhfdAM DarmacakzuzAm
etac cEvoBayaM SrutvA samyak saMpaSya rAGava
uttizWa tvaM mahAbAho mAM ca spfSa taTodakam
aTotTAya jalaM spfzwvA Barato vAkyam abravIt
SfRvantu me parizado mantriRaH SreRayas taTA
na yAce pitaraM rAjyaM nAnuSAsAmi mAtaram
AryaM paramaDarmajYam aBijAnAmi rAGavam
yadi tv avaSyaM vastavyaM kartavyaM ca pitur vacaH
aham eva nivatsyAmi caturdaSa vane samAH
DarmAtmA tasya taTyena BrAtur vAkyena vismitaH
uvAca rAmaH saMprekzya pOrajAnapadaM janam
vikrItam AhitaM krItaM yat pitrA jIvatA mama
na tal lopayituM SakyaM mayA vA Baratena vA
upaDir na mayA kAryo vanavAse jugupsitaH
yuktam uktaM ca kEkeyyA pitrA me sukftaM kftam
jAnAmi BarataM kzAntaM gurusatkArakAriRam
sarvam evAtra kalyARaM satyasaMDe mahAtmani
anena DarmaSIlena vanAt pratyAgataH punaH
BrAtrA saha BavizyAmi pfTivyAH patir uttamaH
vfto rAjA hi kEkeyyA mayA tad vacanaM kftam
anftAn mocayAnena pitaraM taM mahIpatim
tam apratimatejoByAM BrAtfByAM romaharzaRam
vismitAH saMgamaM prekzya samavetA maharzayaH
antarhitAs tv fzigaRAH sidDAS ca paramarzayaH
tO BrAtarO mahAtmAnO kAkutsTO praSaSaMsire
sa Danyo yasya putrO dvO DarmajYO DarmavikramO
SrutvA vayaM hi saMBAzAm uBayoH spfhayAmahe
tatas tv fzigaRAH kzipraM daSagrIvavaDEziRaH
BarataM rAjaSArdUlam ity UcuH saMgatA vacaH
kule jAta mahAprAjYa mahAvftta mahAyaSaH
grAhyaM rAmasya vAkyaM te pitaraM yady avekzase
sadAnfRam imaM rAmaM vayam icCAmahe pituH
anfRatvAc ca kEkeyyAH svargaM daSaraTo gataH
etAvad uktvA vacanaM ganDarvAH samaharzayaH
rAjarzayaS cEva taTA sarve svAM svAM gatiM gatAH
hlAditas tena vAkyena SuBena SuBadarSanaH
rAmaH saMhfzwavadanas tAn fzIn aByapUjayat
srastagAtras tu BarataH sa vAcA sajjamAnayA
kftAYjalir idaM vAkyaM rAGavaM punar abravIt
rAjaDarmam anuprekzya kulaDarmAnusaMtatim
kartum arhasi kAkutsTa mama mAtuS ca yAcanAm
rakzituM sumahad rAjyam aham ekas tu notsahe
pOrajAnapadAMS cApi raktAn raYjayituM taTA
jYAtayaS ca hi yoDAS ca mitrARi suhfdaS ca naH
tvAm eva pratikANkzante parjanyam iva karzakAH
idaM rAjyaM mahAprAjYa sTApaya pratipadya hi
SaktimAn asi kAkutsTa lokasya paripAlane
ity uktvA nyapatad BrAtuH pAdayor Baratas tadA
BfSaM saMprArTayAm Asa rAmam evaM priyaM vadaH
tam aNke BrAtaraM kftvA rAmo vacanam abravIt
SyAmaM nalinapatrAkzaM mattahaMsasvaraH svayam
AgatA tvAm iyaM budDiH svajA vEnayikI ca yA
BfSam utsahase tAta rakzituM pfTivIm api
amAtyES ca suhfdBiS ca budDimadBiS ca mantriBiH
sarvakAryARi saMmantrya sumahAnty api kAraya
lakzmIS candrAd apeyAd vA himavAn vA himaM tyajet
atIyAt sAgaro velAM na pratijYAm ahaM pituH
kAmAd vA tAta loBAd vA mAtrA tuByam idaM kftam
na tan manasi kartavyaM vartitavyaM ca mAtfvat
evaM bruvARaM BarataH kOsalyAsutam abravIt
tejasAdityasaMkASaM pratipaccandradarSanam
aDirohArya pAdAByAM pAduke hemaBUzite
ete hi sarvalokasya yogakzemaM viDAsyataH
so 'Diruhya naravyAGraH pAduke hy avaruhya ca
prAyacCat sumahAtejA BaratAya mahAtmane
sa pAduke te BarataH pratApavAn; svalaMkfte saMparigfhya Darmavit
pradakziRaM cEva cakAra rAGavaM; cakAra cEvottamanAgamUrDani
aTAnupUrvyAt pratipUjya taM janaM; gurUMS ca mantriprakftIs taTAnujO
vyasarjayad rAGavavaMSavarDanaH; sTitaH svaDarme himavAn ivAcalaH
taM mAtaro bAzpagfhItakaRWo; duHKena nAmantrayituM hi SekuH
sa tv eva mAtFr aBivAdya sarvA; rudan kuwIM svAM praviveSa rAmaH
tataH Sirasi kftvA tu pAduke Baratas tadA
Aruroha raTaM hfzwaH SatruGnena samanvitaH
vasizWo vAmadevaS ca jAbAliS ca dfQavrataH
agrataH prayayuH sarve mantriRo mantrapUjitAH
mandAkinIM nadIM ramyAM prANmuKAs te yayus tadA
pradakziRaM ca kurvARAS citrakUwaM mahAgirim
paSyan DAtusahasrARi ramyARi viviDAni ca
prayayO tasya pArSvena sasEnyo Baratas tadA
adUrAc citrakUwasya dadarSa Baratas tadA
ASramaM yatra sa munir BaradvAjaH kftAlayaH
sa tam ASramam Agamya BaradvAjasya budDimAn
avatIrya raTAt pAdO vavande kulanandanaH
tato hfzwo BaradvAjo BarataM vAkyam abravIt
api kftyaM kftaM tAta rAmeRa ca samAgatam
evam uktas tu Barato BaradvAjena DImatA
pratyuvAca BaradvAjaM Barato DarmavatsalaH
sa yAcyamAno guruRA mayA ca dfQavikramaH
rAGavaH paramaprIto vasizWaM vAkyam abravIt
pituH pratijYAM tAm eva pAlayizyAmi tattvataH
caturdaSa hi varzARi ya pratijYA pitur mama
evam ukto mahAprAjYo vasizWaH pratyuvAca ha
vAkyajYo vAkyakuSalaM rAGavaM vacanaM mahat
ete prayacCa saMhfzwaH pAduke hemaBUzite
ayoDyAyAM mahAprAjYa yogakzemakare tava
evam ukto vasizWena rAGavaH prANmuKaH sTitaH
pAduke hemavikfte mama rAjyAya te dadO
nivftto 'ham anujYAto rAmeRa sumahAtmanA
ayoDyAm eva gacCAmi gfhItvA pAduke SuBe
etac CrutvA SuBaM vAkyaM Baratasya mahAtmanaH
BaradvAjaH SuBataraM munir vAkyam udAharat
nEtac citraM naravyAGra SIlavfttavatAM vara
yad AryaM tvayi tizWet tu nimne vfzwim ivodakam
amftaH sa mahAbAhuH pitA daSaraTas tava
yasya tvam IdfSaH putro DarmAtmA DarmavatsalaH
tam fziM tu mahAtmAnam uktavAkyaM kftAYjaliH
Amantrayitum AreBe caraRAv upagfhya ca
tataH pradakziRaM kftvA BaradvAjaM punaH punaH
Baratas tu yayO SrImAn ayoDyAM saha mantriBiH
yAnES ca SakawES cEva hayES nAgES ca sA camUH
punar nivfttA vistIrRA BaratasyAnuyAyinI
tatas te yamunAM divyAM nadIM tIrtvormimAlinIm
dadfSus tAM punaH sarve gaNgAM SivajalAM nadIm
tAM ramyajalasaMpUrRAM saMtIrya saha bAnDavaH
SfNgaverapuraM ramyaM praviveSa sasEnikaH
SfNgaverapurAd BUya ayoDyAM saMdadarSa ha
Barato duHKasaMtaptaH sAraTiM cedam abravIt
sAraTe paSya viDvastA ayoDyA na prakASate
nirAkArA nirAnandA dInA pratihatasvanA
snigDagamBIraGozeRa syandanenopayAn praBuH
ayoDyAM BarataH kzipraM praviveSa mahAyaSAH
biqAlolUkacaritAm AlInanaravAraRAm
timirAByAhatAM kAlIm aprakASAM niSAm iva
rAhuSatroH priyAM patnIM SriyA prajvalitapraBAm
graheRAByutTitenEkAM rohiRIm iva pIqitAm
alpozRakzubDasalilAM GarmottaptavihaMgamAm
lInamInaJazagrAhAM kfSAM girinadIm iva
viDUmAm iva hemABAm aDvarAgnisamutTitAm
haviraByukzitAM paScAc CiKAM vipralayaM gatAm
viDvastakavacAM rugRagajavAjiraTaDvajAm
hatapravIrAm ApannAM camUm iva mahAhave
saPenAM sasvanAM BUtvA sAgarasya samutTitAm
praSAntamArutodDUtAM jalormim iva niHsvanAm
tyaktAM yajYAyuDEH sarvEr aBirUpES ca yAjakEH
sutyAkAle vinirvftte vediM gataravAm iva
gozWamaDye sTitAm ArtAm acarantIM navaM tfRam
govfzeRa parityaktAM gavAM patnIm ivotsukAm
praBAkarAlEH susnigDEH prajvaladBir ivottamEH
viyuktAM maRiBir jAtyEr navAM muktAvalIm iva
sahasA calitAM sTAnAn mahIM puRyakzayAd gatAm
saMhftadyutivistArAM tArAm iva divaS cyutAm
puzpanadDAM vasantAnte mattaBramaraSAlinIm
drutadAvAgnivipluzwAM klAntAM vanalatAm iva
saMmUQanigamAM sarvAM saMkziptavipaRApaRAm
pracCannaSaSinakzatrAM dyAm ivAmbuDarEr vftAm
kzIRapAnottamEr BinnEH SarAvEr aBisaMvftAm
hataSORqAm ivAkASe pAnaBUmim asaMskftAm
vfkRaBUmitalAM nimnAM vfkRapAtrEH samAvftAm
upayuktodakAM BagnAM prapAM nipatitAm iva
vipulAM vitatAM cEva yuktapASAM tarasvinAm
BUmO bAREr vinizkfttAM patitAM jyAm ivAyuDAt
sahasA yudDaSORqena hayAroheRa vAhitAm
nikziptaBARqAm utsfzwAM kiSorIm iva durbalAm
prAvfzi pravigAQAyAM pravizwasyABra maRqalam
pracCannAM nIlajImUtEr BAskarasya praBAm iva
Baratas tu raTasTaH saY SrImAn daSaraTAtmajaH
vAhayantaM raTaSrezWaM sAraTiM vAkyam abravIt
kiM nu Kalv adya gamBIro mUrCito na niSamyate
yaTApuram ayoDyAyAM gItavAditraniHsvanaH
vAruRImadaganDAS ca mAlyaganDaS ca mUrCitaH
DUpitAgaruganDaS ca na pravAti samantataH
yAnapravaraGozaS ca snigDaS ca hayaniHsvanaH
pramattagajanAdaS ca mahAMS ca raTaniHsvanaH
nedAnIM SrUyate puryAm asyAM rAme vivAsite
taruRES cAru vezES ca narEr unnatagAmiBiH
saMpatadBir ayoDyAyAM na viBAnti mahApaTAH
evaM bahuviDaM jalpan viveSa vasatiM pituH
tena hInAM narendreRa siMhahInAM guhAm iva
tato nikzipya mAtFh sa ayoDyAyAM dfQavrataH
BarataH SokasaMtapto gurUn idam aTAbravIt
nandigrAmaM gamizyAmi sarvAn Amantraye 'dya vaH
tatra duHKam idaM sarvaM sahizye rAGavaM vinA
gataS ca hi divaM rAjA vanasTaS ca gurur mama
rAmaM pratIkze rAjyAya sa hi rAjA mahAyaSAH
etac CrutvA SuBaM vAkyaM Baratasya mahAtmanaH
abruvan mantriRaH sarve vasizWaS ca purohitaH
sadfSaM SlAGanIyaM ca yad uktaM Barata tvayA
vacanaM BrAtfvAtsalyAd anurUpaM tavEva tat
nityaM te banDulubDasya tizWato BrAtfsOhfde
AryamArgaM prapannasya nAnumanyeta kaH pumAn
mantriRAM vacanaM SrutvA yaTABilazitaM priyam
abravIt sAraTiM vAkyaM raTo me yujyatAm iti
prahfzwavadanaH sarvA mAtFh samaBivAdya saH
Aruroha raTaM SrImAY SatruGnena samanvitaH
Aruhya tu raTaM SIGraM SatruGnaBaratAv uBO
yayatuH paramaprItO vftO mantripurohitEH
agrato puravas tatra vasizWa pramuKA dvijAH
prayayuH prANmuKAH sarve nandigrAmo yato 'Bavat
balaM ca tad anAhUtaM gajASvaraTasaMkulam
prayayO Barate yAte sarve ca puravAsinaH
raTasTaH sa tu DarmAtmA Barato BrAtfvatsalaH
nandigrAmaM yayO tUrRaM Sirasy ADAya pAduke
tatas tu BarataH kzipraM nandigrAmaM praviSya saH
avatIrya raTAt tUrRaM gurUn idam uvAca ha
etad rAjyaM mama BrAtrA dattaM saMnyAsavat svayam
yogakzemavahe ceme pAduke hemaBUzite
tam imaM pAlayizyAmi rAGavAgamanaM prati
kzipraM saMyojayitvA tu rAGavasya punaH svayam
caraRO tO tu rAmasya drakzyAmi sahapAdukO
tato nikziptaBAro 'haM rAGaveRa samAgataH
nivedya gurave rAjyaM Bajizye guruvfttitAm
rAGavAya ca saMnyAsaM dattveme varapAduke
rAjyaM cedam ayoDyAM ca DUtapApo BavAmi ca
aBizikte tu kAkutsTe prahfzwamudite jane
prItir mama yaSaS cEva Baved rAjyAc caturguRam
evaM tu vilapan dIno BarataH sa mahAyaSAH
nandigrAme 'karod rAjyaM duHKito mantriBiH saha
sa valkalajawADArI munivezaDaraH praBuH
nandigrAme 'vasad vIraH sasEnyo Baratas tadA
rAmAgamanam AkANkzan Barato BrAtfvatsalaH
BrAtur vacanakArI ca pratijYApAragas tadA
pAduke tv aBizicyATa nandigrAme 'vasat tadA
BarataH SAsanaM sarvaM pAdukAByAM nyavedayat
pratiprayAte Barate vasan rAmas tapovane
lakzayAm Asa sodvegam aTOtsukyaM tapasvinAm
ye tatra citrakUwasya purastAt tApasASrame
rAmam ASritya niratAs tAn alakzayad utsukAn
nayanEr BfkuwIBiS ca rAmaM nirdiSya SaNkitAH
anyonyam upajalpantaH SanES cakrur miTaH kaTAH
tezAm Otsukyam Alakzya rAmas tv Atmani SaNkitaH
kftAYjalir uvAcedam fziM kulapatiM tataH
na kaccid Bagavan kiM cit pUrvavfttam idaM mayi
dfSyate vikftaM yena vikriyante tapasvinaH
pramAdAc caritaM kaccit kiM cin nAvarajasya me
lakzmaRasyarziBir dfzwaM nAnurUpam ivAtmanaH
kaccic CuSrUzamARA vaH SuSrUzaRaparA mayi
pramadAByucitAM vfttiM sItA yuktaM na vartate
aTarzir jarayA vfdDas tapasA ca jarAM gataH
vepamAna ivovAca rAmaM BUtadayAparam
kutaH kalyARasattvAyAH kalyARABirates taTA
calanaM tAta vEdehyAs tapasvizu viSezataH
tvannimittam idaM tAvat tApasAn prati vartate
rakzoByas tena saMvignAH kaTayanti miTaH kaTAH
rAvaRAvarajaH kaS cit Karo nAmeha rAkzasaH
utpAwya tApasAn sarvAY janasTAnaniketanAn
DfzwaS ca jitakASI ca nfSaMsaH puruzAdakaH
avaliptaS ca pApaS ca tvAM ca tAta na mfzyate
tvaM yadA praBfti hy asminn ASrame tAta vartase
tadA praBfti rakzAMsi viprakurvanti tApasAn
darSayanti hi bIBatsEH krUrEr BIzaRakEr api
nAnA rUpEr virUpES ca rUpEr asuKadarSanEH
apraSastEr aSuciBiH saMprayojya ca tApasAn
pratiGnanty aparAn kzipram anAryAH purataH sTitaH
tezu tezv ASramasTAnezv abudDam avalIya ca
ramante tApasAMs tatra nASayanto 'lpacetasaH
apakzipanti srugBARqAn agnIn siYcanti vAriRA
kalaSAMS ca pramfdnanti havane samupasTite
tEr durAtmaBir AvizwAn ASramAn prajihAsavaH
gamanAyAnyadeSasya codayanty fzayo 'dya mAm
tat purA rAma SArIrAm upahiMsAM tapasvizu
darSayati hi duzwAs te tyakzyAma imam ASramam
bahumUlaPalaM citram avidUrAd ito vanam
purARASramam evAhaM Srayizye sagaRaH punaH
Karas tvayy api cAyuktaM purA tAta pravartate
sahAsmABir ito gacCa yadi budDiH pravartate
sakalatrasya saMdeho nityaM yat tasya rAGava
samarTasyApi hi sato vAso duHKa ihAdya te
ity uktavantaM rAmas taM rAjaputras tapasvinam
na SaSAkottarEr vAkyEr avarodDuM samutsukam
aBinandya samApfcCya samADAya ca rAGavam
sa jagAmASramaM tyaktvA kulEH kulapatiH saha
rAmaH saMsADya tv fzigaRam anugamanAd; deSAt tasmAccit kulapatim
a.Bi.vAdyarzim
samyakprItEs tEr anumata upadizwArTaH; puRyaM vAsAya svanilayam
u.pas.aMpede
ASramaM tv fzivirahitaM praBuH; kzaRam api na jahO sa rAGavaH
rAGavaM hi satatam anugatAs; tApasAS carzicaritaDftaguRAH
rAGavas tv apayAtezu tapasvizu vicintayan
na tatrArocayad vAsaM kAraREr bahuBis tadA
iha me Barato dfzwo mAtaraS ca sanAgarAH
sA ca me smftir anveti tAn nityam anuSocataH
skanDAvAraniveSena tena tasya mahAtmanaH
hayahastikarIzES ca upamardaH kfto BfSam
tasmAd anyatra gacCAma iti saMcintya rAGavaH
prAtizWata sa vEdehyA lakzmaRena ca saMgataH
so 'trer ASramam AsAdya taM vavande mahAyaSAH
taM cApi BagavAn atriH putravat pratyapadyata
svayam AtiTyam AdiSya sarvam asya susatkftam
sOmitriM ca mahABAgAM sItAM ca samasAntvayat
patnIM ca tam anuprAptAM vfdDAm Amantrya satkftAm
sAntvayAm Asa DarmajYaH sarvaBUtahite rataH
anasUyAM mahABAgAM tApasIM DarmacAriRIm
pratigfhRIzva vEdehIm abravId fzisattamaH
rAmAya cAcacakze tAM tApasIM DarmacAriRIm
daSa varzARy anAvfzwyA dagDe loke nirantaram
yayA mUlaPale sfzwe jAhnavI ca pravartitA
ugreRa tapasA yuktA niyamES cApy alaMkftA
daSavarzasahasrARi yayA taptaM mahat tapaH
anasUyAvratEs tAta pratyUhAS ca nibarhitAH
devakAryanimittaM ca yayA saMtvaramARayA
daSarAtraM kftvA rAtriH seyaM mAteva te 'naGa
tAm imAM sarvaBUtAnAM namaskAryAM yaSasvinIm
aBigacCatu vEdehI vfdDAm akroDanAM sadA
evaM bruvARaM tam fziM taTety uktvA sa rAGavaH
sItAm uvAca DarmajYAm idaM vacanam uttamam
rAjaputri SrutaM tv etan muner asya samIritam
Sreyo 'rTam AtmanaH SIGram aBigacCa tapasvinIm
anasUyeti yA loke karmaBiH kyAtim AgatA
tAM SIGram aBigacCa tvam aBigamyAM tapasvinIm
sItA tv etad vacaH SrutvA rAGavasya hitEziRI
tAm atripatnIM DarmajYAm aBicakrAma mETilI
SiTilAM valitAM vfdDAM jarApARquramUrDajAm
satataM vepamAnANgIM pravAte kadalI yaTA
tAM tu sItA mahABAgAm anasUyAM pativratAm
aByavAdayad avyagrA svaM nAma samudAharat
aBivAdya ca vEdehI tApasIM tAm aninditAm
badDAYjalipuwA hfzwA paryapfcCad anAmayam
tataH sItAM mahABAgAM dfzwvA tAM DarmacAriRIm
sAntvayanty abravId DfzwA dizwyA Darmam avekzase
tyaktvA jYAtijanaM sIte mAnam fdDiM ca mAnini
avarudDaM vane rAmaM dizwyA tvam anugacCasi
nagarasTo vanasTo vA pApo vA yadi vASuBaH
yAsAM strIRAM priyo BartA tAsAM lokA mahodayAH
duHSIlaH kAmavftto vA DanEr vA parivarjitaH
strIRAm Arya svaBAvAnAM paramaM dEvataM patiH
nAto viSizwaM paSyAmi bAnDavaM vimfSanty aham
sarvatra yogyaM vEdehi tapaH kftam ivAvyayam
na tv evam avagacCanti guRa dozam asat striyaH
kAmavaktavyahfdayA BartfnATAS caranti yAH
prApnuvanty ayaSaS cEva DarmaBraMSaM ca mETili
akArya vaSam ApannAH striyo yAH Kalu tad viDAH
tvadviDAs tu guREr yuktA dfzwalokaparAvarAH
striyaH svarge carizyanti yaTA puRyakftas taTA
sA tv evam uktA vEdehI anasUyAn asUyayA
pratipUjya vaco mandaM pravaktum upacakrame
nEtad AScaryam AryAyA yan mAM tvam anuBAzase
viditaM tu mamApy etad yaTA nAryAH patir guruH
yady apy eza Baved BartA mamArye vfttavarjitaH
advEDam upavartavyas taTApy eza mayA Bavet
kiM punar yo guRaSlAGyaH sAnukroSo jitendriyaH
sTirAnurAgo DarmAtmA mAtfvartI pitf priyaH
yAM vfttiM vartate rAmaH kOsalyAyAM mahAbalaH
tAm eva nfpanArIRAm anyAsAm api vartate
sakfd dfzwAsv api strIzu nfpeRa nfpavatsalaH
mAtfvad vartate vIro mAnam utsfjya Darmavit
AgacCantyAS ca vijanaM vanam evaM BayAvaham
samAhitaM hi me SvaSrvA hfdaye yat sTitaM mama
prARipradAnakAle ca yat purA tv agnisaMniDO
anuSizwA jananyAsmi vAkyaM tad api me Dftam
navIkftaM tu tat sarvaM vAkyEs te DarmacAriRi
patiSuSrUzaRAn nAryAs tapo nAnyad viDIyate
sAvitrI patiSuSrUzAM kftvA svarge mahIyate
taTA vfttiS ca yAtA tvaM patiSuSrUzayA divam
varizWA sarvanArIRAm ezA ca divi devatA
rohiRI ca vinA candraM muhUrtam api dfSyate
evaMviDAS ca pravarAH striyo BartfdfQavratAH
devaloke mahIyante puRyena svena karmaRA
tato 'nasUyA saMhfzwA SrutvoktaM sItayA vacaH
Sirasy AGrAya covAca mETilIM harzayanty uta
niyamEr viviDEr AptaM tapo hi mahad asti me
tat saMSritya balaM sIte Candaye tvAM Sucivrate
upapannaM ca yuktaM ca vacanaM tava mETili
prItA cAsmy ucitaM kiM te karavARi bravIhi me
kftam ity abravIt sItA tapobalasamanvitAm
sA tv evam uktA DarmajYA tayA prItatarABavat
saPalaM ca praharzaM te hanta sIte karomy aham
idaM divyaM varaM mAlyaM vastram ABaraRAni ca
aNgarAgaM ca vEdehi mahArham anulepanam
mayA dattam idaM sIte tava gAtrARi SoBayet
anurUpam asaMklizwaM nityam eva Bavizyati
aNgarAgeRa divyena liptANgI janakAtmaje
SoBayizyAmi BartAraM yaTA SrIr vizRum avyayam
sA vastram aNgarAgaM ca BUzaRAni srajas taTA
mETilI pratijagrAha prItidAnam anuttamam
pratigfhya ca tat sItA prItidAnaM yaSasvinI
SlizwAYjalipuwA DIrA samupAsta tapoDanAm
taTA sItAm upAsInAm anasUyA dfQavratA
vacanaM prazwum AreBe kaTAM kAM cid anupriyAm
svayaMvare kila prAptA tvam anena yaSasvinA
rAGaveReti me sIte kaTA Srutim upAgatA
tAM kaTAM Srotum icCAmi vistareRa ca mETili
yaTAnuBUtaM kArtsnyena tan me tvaM vaktum arhasi
evam uktA tu sA sItA tAM tato DarmacAriRIm
SrUyatAm iti coktvA vE kaTayAm Asa tAM kaTAm
miTilADipatir vIro janako nAma Darmavit
kzatraDarmaRy aBirato nyAyataH SAsti medinIm
tasya lANgalahastasya karzataH kzetramaRqalam
ahaM kilotTitA BittvA jagatIM nfpateH sutA
sa mAM dfzwvA narapatir muzwivikzepatatparaH
pAMSu guRWita sarvANgIM vismito janako 'Bavat
anapatyena ca snehAd aNkam Aropya ca svayam
mameyaM tanayety uktvA sneho mayi nipAtitaH
antarikze ca vAg uktApratimA mAnuzI kila
evam etan narapate DarmeRa tanayA tava
tataH prahfzwo DarmAtmA pitA me miTilADipaH
avApto vipulAm fdDiM mAm avApya narADipaH
dattvA cAsmIzwavad devyE jyezWAyE puRyakarmaRA
tayA saMBAvitA cAsmi snigDayA mAtfsOhfdAt
patisaMyogasulaBaM vayo dfzwvA tu me pitA
cintAm aByagamad dIno vittanASAd ivADanaH
sadfSAc cApakfzwAc ca loke kanyApitA janAt
praDarzaRAm avApnoti SakreRApi samo Buvi
tAM DarzaRAm adUrasTAM saMdfSyAtmani pArTivaH
cinntArRavagataH pAraM nAsasAdAplavo yaTa
ayonijAM hi mAM jYAtvA nADyagacCat sa cintayan
sadfSaM cAnurUpaM ca mahIpAlaH patiM mama
tasya budDir iyaM jAtA cintayAnasya saMtatam
svayaM varaM tanUjAyAH karizyAmIti DImataH
mahAyajYe tadA tasya varuRena mahAtmanA
dattaM DanurvaraM prItyA tURI cAkzayya sAyakO
asaMcAlyaM manuzyES ca yatnenApi ca gOravAt
tan na SaktA namayituM svapnezv api narADipAH
tad DanuH prApya me pitrA vyAhftaM satyavAdinA
samavAye narendrARAM pUrvam Amantrya pArTivAn
idaM ca Danur udyamya sajyaM yaH kurute naraH
tasya me duhitA BAryA Bavizyati na saMSayaH
tac ca dfzwvA DanuHSrezWaM gOravAd girisaMniBam
aBivAdya nfpA jagmur aSaktAs tasya tolane
sudIrGasya tu kAlasya rAGavo 'yaM mahAdyutiH
viSvAmitreRa sahito yajYaM drazwuM samAgataH
lakzmaRena saha BrAtrA rAmaH satyaparAkramaH
viSvAmitras tu DarmAtmA mama pitrA supUjitaH
provAca pitaraM tatra rAGavo rAmalakzmaRO
sutO daSaraTasyemO DanurdarSanakANkziRO
ity uktas tena vipreRa tad DanuH samupAnayat
nimezAntaramAtreRa tad Anamya sa vIryavAn
jyAM samAropya Jawiti pUrayAm Asa vIryavAn
tena pUrayatA vegAn maDye BagnaM dviDA DanuH
tasya Sabdo 'Bavad BImaH patitasyASaner iva
tato 'haM tatra rAmAya pitrA satyABisaMDinA
udyatA dAtum udyamya jalaBAjanam uttamam
dIyamAnAM na tu tadA pratijagrAha rAGavaH
avijYAya pituS Candam ayoDyADipateH praBoH
tataH SvaSuram Amantrya vfdDaM daSaraTaM nfpam
mama pitrA ahaM dattA rAmAya viditAtmane
mama cEvAnujA sADvI UrmilA priyadarSanA
BAryArTe lakzmaRasyApi dattA pitrA mama svayam
evaM dattAsmi rAmAya tadA tasmin svayaM vare
anuraktA ca DarmeRa patiM vIryavatAM varam
anasUyA tu DarmajYA SrutvA tAM mahatIM kaTAm
paryazvajata bAhuByAM Sirasy AGrAya mETilIm
vyaktAkzarapadaM citraM BAzitaM maDuraM tvayA
yaTA svayaMvaraM vfttaM tat sarvaM hi SrutaM mayA
rame 'haM kaTayA te tu dfzQaM maDuraBAziRi
ravir astaM gataH SrImAn upohya rajanIM SivAm
divasaM prati kIrRAnAm AhArArTaM patatriRAm
saMDyAkAle nilInAnAM nidrArTaM SrUyate DvaniH
ete cApy aBizekArdrA munayaH PalaSoDanAH
sahitA upavartante salilAplutavalkalAH
fzIRAm agnihotrezu hutezu viDipurvakam
kapotANgAruRo DUmo dfSyate pavanodDataH
alpaparRA hi taravo GanIBUtAH samantataH
viprakfzwe 'pi ye deSe na prakASanti vE diSaH
rajanI rasasattvAni pracaranti samantataH
tapovanamfgA hy ete veditIrTezu Serate
saMpravfttA niSA sIte nakzatrasamalaMkftA
jyotsnA prAvaraRaS candro dfSyate 'Byudito 'mbare
gamyatAm anujAnAmi rAmasyAnucarI Bava
kaTayantyA hi maDuraM tvayAhaM paritozitA
alaMkuru ca tAvat tvaM pratyakzaM mama mETili
prItiM janaya me vatsa divyAlaMkAraSoBinI
sA tadA samalaMkftya sItA surasutopamA
praRamya SirasA tasyE rAmaM tv aBimuKI yayO
taTA tu BUzitAM sItAM dadarSa vadatAM varaH
rAGavaH prItidAnena tapasvinyA jaharza ca
nyavedayat tataH sarvaM sItA rAmAya mETilI
prItidAnaM tapasvinyA vasanABaraRasrajAm
prahfzwas tv aBavad rAmo lakzmaRaS ca mahAraTaH
mETilyAH satkriyAM dfzwvA mAnuzezu sudurlaBAm
tatas tAM sarvarIM prItaH puRyAM SaSiniBAnanaH
arcitas tApasEH sidDEr uvAsa raGunandanaH
tasyAM rAtryAM vyatItAyAm aBizicya hutAgnikAn
ApfcCetAM naravyAGrO tApasAn vanagocarAn
tAv Ucus te vanacarAs tApasA DarmacAriRaH
vanasya tasya saMcAraM rAkzasEH samaBiplutam
eza panTA maharzIRAM PalAny AharatAM vane
anena tu vanaM durgaM gantuM rAGava te kzamam
itIva tEH prAYjaliBis tapasviBir; dvijEH kftasvastyayanaH paraMtapaH
vanaM saBAryaH praviveSa rAGavaH; salakzmaRaH sUrya ivABramaRqalam

praviSya tu mahAraRyaM daRqakAraRyam AtmavAn
dadarSa rAmo durDarzas tApasASramamaRqalam
kuSacIraparikziptaM brAhmyA lakzmyA samAvftam
yaTA pradIptaM durDarSaM gagane sUryamaRqalam
SaraRyaM sarvaBUtAnAM susamfzwAjiraM sadA
pUjitaM copanfttaM ca nityam apsarasAM gaREH
viSAlEr agniSaraREH srugBARqEr ajinEH kuSEH
samidBis toyakalaSEH PalamUlES ca SoBitam
AraRyES ca mahAvfkzEH puRyEH svAduPalEr vftam
balihomArcitaM puRyaM brahmaGozaninAditam
puzpEr vanyEH parikziptaM padminyA ca sapadmayA
PalamUlASanEr dAntES cIrakfzRAjinAmbarEH
sUryavESvAnarABES ca purAREr muniBir vftam
puRyES a niyatAhArEH SoBitaM paramarziBiH
tad brahmaBavanapraKyaM brahmaGozaninAditam
brahmavidBir mahABAgEr brAhmaREr upaSoBitam
tad dfzwvA rAGavaH SrImAMs tApasASramamaRqalam
aByagacCan mahAtejA vijyaM kftvA mahad DanuH
divyajYAnopapannAs te rAmaM dfzwvA maharzayaH
aByagacCaMs tadA prItA vEdehIM ca yaSasvinIm
te taM somam ivodyantaM dfzwvA vE DarmacAriRaH
maNgalAni prayuYjAnAH pratyagfhRan dfQavratAH
rUpasaMhananaM lakzmIM sOkumAryaM suvezatAm
dadfSur vismitAkArA rAmasya vanavAsinaH
vEdehIM lakzmaRaM rAmaM netrEr animizEr iva
AScaryaBUtAn dadfSuH sarve te vanacAriRaH
atrEnaM hi mahABAgAH sarvaBUtahite ratAH
atiTiM parRaSAlAyAM rAGavaM saMnyaveSayan
tato rAmasya satkftya viDinA pAvakopamAH
Ajahrus te mahABAgAH salilaM DarmacAriRaH
mUlaM puzpaM PalaM vanyam ASramaM ca mahAtmanaH
nivedayItvA DarmajYAs tataH prAYjalayo 'bruvan
DarmapAlo janasyAsya SaraRyaS ca mahAyaSAH
pUjanIyaS ca mAnyaS ca rAjA daRqaDaro guruH
indrasyEva caturBAgaH prajA rakzati rAGava
rAjA tasmAd vanAn BogAn BuNkte lokanamaskftaH
te vayaM BavatA rakzyA BavadvizayavAsinaH
nagarasTo vanasTo vA tvaM no rAjA janeSvaraH
nyastadaRqA vayaM rAjaY jitakroDA jitendriyAH
rakzitavyAs tvayA SaSvad garBaBUtAs tapoDanAH
evam uktvA PalEr mUlEH puzpEr vanyES ca rAGavam
anyES ca viviDAhArEH salakzmaRam apUjayan
taTAnye tApasAH sidDA rAmaM vESvAnaropamAH
nyAyavfttA yaTAnyAyaM tarpayAm Asur ISvaram
kftAtiTyo 'Ta rAmas tu sUryasyodayanaM prati
Amantrya sa munIn sarvAn vanam evAnvagAhata
nAnAmfgagaRAkIrRaM SArdUlavfkasevitam
DvastavfkzalatAgulmaM durdarSa salilASayam
nizkUjanAnASakuni JillikA gaRanAditam
lakzmaRAnugato rAmo vanamaDyaM dadarSa ha
vanamaDye tu kAkutsTas tasmin GoramfgAyute
dadarSa giriSfNgABaM puruzAdaM mahAsvanam
gaBIrAkzaM mahAvaktraM vikawaM vizamodaram
bIBatsaM vizamaM dIrGaM vikftaM GoradarSanam
vasAnaM carmavEyAGraM vasArdraM ruDirokzitam
trAsanaM sarvaBUtAnAM vyAditAsyam ivAntakam
trIn siMhAMS caturo vyAGrAn dvO vfkO pfzatAn daSa
savizARaM vasAdigDaM gajasya ca Siro mahat
avasajyAyase SUle vinadantaM mahAsvanam
sa rAmo lakzmaRaM cEva sItAM dfzwvA ca mETilIm
aByaDAvat susaMkrudDaH prajAH kAla ivAntakaH
sa kftvA BEravaM nAdaM cAlayann iva medinIm
aNgenAdAya vEdehIm apakramya tato 'bravIt
yuvAM jawAcIraDarO saBAryO kzIRajIvitO
pravizwO daRqakAraRyaM SaracApAsiDAriRO
kaTaM tApasayor vAM ca vAsaH pramadayA saha
aDarmacAriRO pApO kO yuvAM munidUzakO
ahaM vanam idaM durgaM virAGo nAma rAkzasaH
carAmi sAyuDo nityam fzimAMsAni Bakzayan
iyaM nArI varArohA mama BaryA Bavizyati
yuvayoH pApayoS cAhaM pAsyAmi ruDiraM mfDe
tasyEvaM bruvato DfzwaM virADasya durAtmanaH
SrutvA sagarvitaM vAkyaM saMBrAntA janakAtmajA
sItA prAvepatodvegAt pravAte kadalI yaTA
tAM dfzwvA rAGavaH sItAM virADANkagatAM SuBAm
abravIl lakzmaRaM vAkyaM muKena pariSuzyatA
paSya sOmya narendrasya janakasyAtmasaMBavAm
mama BAryAM SuBAcArAM virADANke praveSitAm
atyanta suKasaMvfdDAM rAjaputrIM yaSasvinIm
yad aBipretam asmAsu priyaM vara vftaM ca yat
kEkeyyAs tu susaMvfttaM kzipram adyEva lakzmaRa
yA na tuzyati rAjyena putrArTe dIrGadarSinI
yayAhaM sarvaBUtAnAM hitaH prasTApito vanam
adyedAnIM sakAmA sA yA mAtA mama maDyamA
parasparSAt tu vEdehyA na duHKataram asti me
pitur vinASAt sOmitre svarAjyaharaRAt taTA
iti bruvati kAkutsTe bAzpaSokapariplute
abravIl lakzmaRaH krudDo rudDo nAga iva Svasan
anATa iva BUtAnAM nATas tvaM vAsavopamaH
mayA prezyeRa kAkutsTa kimarTaM paritapsyase
SareRa nihatasyAdya mayA krudDena rakzasaH
virADasya gatAsor hi mahI pAsyati SoRitam
rAjyakAme mama kroDo Barate yo baBUva ha
taM virADe vimokzyAmi vajrI vajram ivAcale
mama BujabalavegavegitaH; patatu Saro 'sya mahAn mahorasi
vyapanayatu tanoS ca jIvitaM; patatu tataS ca mahIM viGUrRitaH
aTovAca punar vAkyaM virADaH pUrayan vanam
AtmAnaM pfcCate brUtaM kO yuvAM kva gamizyaTaH
tam uvAca tato rAmo rAkzasaM jvalitAnanam
pfcCantaM sumahAtejA ikzvAkukulam AtmanaH
kzatriyo vfttasaMpannO vidDi nO vanagocarO
tvAM tu veditum icCAvaH kas tvaM carasi daRqakAn
tam uvAca virADas tu rAmaM satyaparAkramam
hanta vakzyAmi te rAjan niboDa mama rAGava
putraH kila jayasyAhaM mAtA mama SatahradA
virADa iti mAm AhuH pfTivyAM sarvarAkzasAH
tapasA cApi me prAptA brahmaRo hi prasAdajA
SastreRAvaDyatA loke 'cCedyABedyatvam eva ca
utsfjya pramadAm enAm anapekzO yaTAgatam
tvaramARO pAlayeTAM na vAM jIvitam Adade
taM rAmaH pratyuvAcedaM kopasaMraktalocanaH
rAkzasaM vikftAkAraM virADaM pApacetasaM
kzudra Dik tvAM tu hInArTaM mftyum anvezase Druvam
raRe saMprApsyase tizWa na me jIvan gamizyasi
tataH sajyaM DanuH kftvA rAmaH suniSitAY SarAn
suSIGram aBisaMDAya rAkzasaM nijaGAna ha
DanuzA jyAguRavatA saptabARAn mumoca ha
rukmapuNKAn mahAvegAn suparRAnilatulyagAn
te SarIraM virADasya BittvA barhiRavAsasaH
nipetuH SoRitAdigDA DaraRyAM pAvakopamAH
sa vinadya mahAnAdaM SUlaM SakraDvajopamam
pragfhyASoBata tadA vyAttAnana ivAntakaH
tac CUlaM vajrasaMkASaM gagane jvalanopamam
dvAByAM SarAByAM cicCeda rAmaH SastraBftAM varaH
tasya rOdrasya sOmitrir bAhuM savyaM baBaYja ha
rAmas tu dakziRaM bAhuM tarasA tasya rakzasaH
sa BagnabAhuH saMvigno nipapAtASu rAkzasaH
DaraRyAM meGasaMkASo vajraBinna ivAcalaH
idaM provAca kAkutsTaM virADaH puruzarzaBam
kOsalyA suprajAs tAta rAmas tvaM vidito mayA
vEdehI ca mahABAgA lakzmaRaS ca mahAyaSAH
aBiSApAd ahaM GorAM pravizwo rAkzasIM tanum
tumburur nAma ganDarvaH Sapto vESvaraRena hi
prasAdyamAnaS ca mayA so 'bravIn mAM mahAyaSAH
yadA dASaraTI rAmas tvAM vaDizyati saMyuge
tadA prakftim Apanno BavAn svargaM gamizyati
iti vESravaRo rAjA ramBAsaktam uvAca ha
anupasTIyamAno mAM saMkrudDo vyajahAra ha
tava prasAdAn mukto 'ham aBiSApAt sudAruRAt
BavanaM svaM gamizyAmi svasti vo 'stu paraMtapa
ito vasati DarmAtmA SaraBaNgaH pratApavAn
aDyarDayojane tAta maharziH sUryasaMniBaH
taM kzipram aBigacCa tvaM sa te Sreyo viDAsyati
avawe cApi mAM rAma nikzipya kuSalI vraja
rakzasAM gatasattvAnAm eza DarmaH sanAtanaH
avawe ye niDIyante tezAM lokAH sanAtanAH
evam uktvA tu kAkutsTaM virADaH SarapIqitaH
baBUva svargasaMprApto nyastadeho mahAbalaH
taM muktakaRWam utkzipya SaNkukarRaM mahAsvanam
virADaM prAkzipac CvaBre nadantaM BEravasvanam
tatas tu tO kAYcanacitrakArmukO; nihatya rakzaH parigfhya mETilIm
vijahratus tO muditO mahAvane; divi sTitO candradivAkarAv iva
hatvA tu taM BImabalaM virADaM rAkzasaM vane
tataH sItAM parizvajya samASvAsya ca vIryavAn
abravIl lakzmaRAM rAmo BrAtaraM dIptatejasaM
kazwaM vanam idaM durgaM na ca smo vanagocarAH
aBigacCAmahe SIGraM SaraBaNgaM tapoDanam
ASramaM SaraBaNgasya rAGavo 'BijagAma ha
tasya devapraBAvasya tapasA BAvitAtmanaH
samIpe SaraBaNgasya dadarSa mahad adButam
viBrAjamAnaM vapuzA sUryavESvAnaropamam
asaMspfSantaM vasuDAM dadarSa vibuDeSvaram
supraBABaraRaM devaM virajo 'mbaraDAriRam
tadviDEr eva bahuBiH pUjyamAnaM mahAtmaBiH
hariBir vAjiBir yuktam antarikzagataM raTam
dadarSAdUratas tasya taruRAdityasaMniBam
pARqurABraGanapraKyaM candramaRqalasaMniBam
apaSyad vimalaM CatraM citramAlyopaSoBitam
cAmaravyajane cAgrye rukmadaRqe mahADane
gfhIte vananArIByAM DUyamAne ca mUrDani
ganDarvAmarasidDAS ca bahavaH paramarzayaH
antarikzagataM devaM vAgBir agryABir Iqire
dfzwvA SatakratuM tatra rAmo lakzmaRam abravIt
ye hayAH puruhUtasya purA Sakrasya naH SrutAH
antarikzagatA divyAs ta ime harayo Druvam
ime ca puruzavyAGra ye tizWanty aBito raTam
SataM SataM kuRqalino yuvAnaH KaqgapARayaH
urodeSezu sarvezAM hArA jvalanasaMniBAH
rUpaM biBrati sOmitre paYcaviMSativArzikam
etad Di kila devAnAM vayo Bavati nityadA
yaTeme puruzavyAGrA dfSyante priyadarSanAH
ihEva saha vEdehyA muhUrtaM tizWa lakzmaRa
yAvaj janAmy ahaM vyaktaM ka eza dyutimAn raTe
tam evam uktvA sOmitrim ihEva sTIyatAm iti
aBicakrAma kAkutsTaH SaraBaNgASramaM prati
tataH samaBigacCantaM prekzya rAmaM SacIpatiH
SaraBaNgam anujYApya vibuDAn idam abravIt
ihopayAty asO rAmo yAvan mAM nABiBAzate
nizWAM nayata tAvat tu tato mAM drazwum arhati
jitavantaM kftArTaM ca drazwAham acirAd imam
karma hy anena kartavyaM mahad anyEH suduzkaram
iti vajrI tam Amantrya mAnayitvA ca tApasaM
raTena hariyuktena yayO divam ariMdamaH
prayAte tu sahasrAkze rAGavaH saparicCadaH
agnihotram upAsInaM SaraBaNgam upAgamat
tasya pAdO ca saMgfhya rAmaH sItA ca lakzmaRaH
nizedus tadanujYAtA labDavAsA nimantritAH
tataH SakropayAnaM tu paryapfcCat sa rAGavaH
SaraBaNgaS ca tat sarvaM rAGavAya nyavedayat
mAm eza varado rAma brahmalokaM ninIzati
jitam ugreRa tapasA duzprApam akftAtmaBiH
ahaM jYAtvA naravyAGra vartamAnam adUrataH
brahmalokaM na gacCAmi tvAm adfzwvA priyAtiTim
samAgamya gamizyAmi tridivaM devasevitam
akzayA naraSArdUla jitA lokA mayA SuBAH
brAhmyAS ca nAkapfzWyAS ca pratigfhRIzva mAmakAn
evam ukto naravyAGraH sarvaSAstraviSAradaH
fziRA SaraBaNgena rAGavo vAkyam abravIt
aham evAharizyAmi sarvAMl lokAn mahAmune
AvAsaM tv aham icCAmi pradizwam iha kAnane
rAGaveREvam uktas tu Sakratulyabalena vE
SaraBaNgo mahAprAjYaH punar evAbravId vacaH
sutIkzRam aBigacCa tvaM SucO deSe tapasvinam
ramaRIye vanoddeSe sa te vAsaM viDAsyati
eza panTA naravyAGra muhUrtaM paSya tAta mAm
yAvaj jahAmi gAtrARi jIrRaM tvacam ivoragaH
tato 'gniM sa samADAya hutvA cAjyena mantravit
SaraBaNgo mahAtejAH praviveSa hutASanam
tasya romARi keSAMS ca dadAhAgnir mahAtmanaH
jIrRaM tvacaM taTAsTIni yac ca mAMsaM ca SoRitam
sa ca pAvakasaMkASaH kumAraH samapadyata
utTAyAgnicayAt tasmAc CaraBaNgo vyarocata
sa lokAn AhitAgnInAm fzIRAM ca mahAtmanAm
devAnAM ca vyatikramya brahmalokaM vyarohata
sa puRyakarmA Buvane dvijarzaBaH; pitAmahaM sAnucaraM dadarSa ha
pitAmahaS cApi samIkzya taM dvijaM; nananda susvAgatam ity uvAca ha
SaraBaNge divaM prApte munisaMGAH samAgatAH
aByagacCanta kAkutsTaM rAmaM jvalitatejasaM
vEKAnasA vAlaKilyAH saMprakzAlA marIcipAH
aSmakuwwAS ca bahavaH patrAhArAS ca tApasAH
dantolUKalinaS cEva taTEvonmajjakAH pare
munayaH salilAhArA vAyuBakzAs taTApare
AkASanilayAS cEva taTA sTaRqilaSAyinaH
taTorDvavAsino dAntAs taTArdrapawavAsasaH
sajapAS ca taponityAs taTA paYcatapo'nvitAH
sarve brAhmyA SriyA juzwA dfQayogasamAhitAH
SaraBaNgASrame rAmam aBijagmuS ca tApasAH
aBigamya ca DarmajYA rAmaM DarmaBftAM varam
UcuH paramaDarmajYam fzisaMGAH samAhitAH
tvam ikzvAkukulasyAsya pfTivyAS ca mahAraTaH
praDAnaS cAsi nATaS ca devAnAM maGavAn iva
viSrutas trizu lokezu yaSasA vikrameRa ca
pitfvratatvaM satyaM ca tvayi DarmaS ca puzkalaH
tvAm AsAdya mahAtmAnaM DarmajYaM Darmavatsalam
arTitvAn nATa vakzyAmas tac ca naH kzantum arhasi
aDArmas tu mahAMs tAta Bavet tasya mahIpateH
yo hared balizaqBAgaM na ca rakzati putravat
yuYjAnaH svAn iva prARAn prAREr izwAn sutAn iva
nityayuktaH sadA rakzan sarvAn vizayavAsinaH
prApnoti SASvatIM rAma kIrtiM sa bahuvArzikIm
brahmaRaH sTAnam AsAdya tatra cApi mahIyate
yat karoti paraM DarmaM munir mUlaPalASanaH
tatra rAjYaS caturBAgaH prajA DarmeRa rakzataH
so 'yaM brAhmaRaBUyizWo vAnaprasTagaRo mahAn
tvan nATo 'nATavad rAma rAkzasEr vaDyate BfSam
ehi paSya SarIrARi munInAM BAvitAtmanAm
hatAnAM rAkzasEr GorEr bahUnAM bahuDA vane
pampAnadInivAsAnAm anumandAkinIm api
citrakUwAlayAnAM ca kriyate kadanaM mahat
evaM vayaM na mfzyAmo viprakAraM tapasvinam
kriyamARaM vane GoraM rakzoBir BImakarmaBiH
tatas tvAM SaraRArTaM ca SaraRyaM samupasTitAH
paripAlaya no rAma vaDyamAnAn niSAcarEH
etac CrutvA tu kAkutsTas tApasAnAM tapasvinAm
idaM provAca DarmAtmA sarvAn eva tapasvinaH
nEvam arhaTa mAM vaktum AjYApyo 'haM tapasvinam
BavatAm arTasidDyarTam Agato 'haM yadfcCayA
tasya me 'yaM vane vAso Bavizyati mahAPalaH
tapasvinAM raRe SatrUn hantum icCAmi rAkzasAn
dattvA varaM cApi tapoDanAnAM; Darme DftAtmA sahalakzmaRena
tapoDanES cApi sahArya vfttaH; sutIzkRam evABijagAma vIraH
rAmas tu sahito BrAtrA sItayA ca paraMtapaH
sutIkzRasyASramapadaM jagAma saha tEr dvijEH
sa gatvA dUram aDvAnaM nadIs tIrtva bahUdakAH
dadarSa vipulaM SElaM mahAmeGam ivonnatam
tatas tad ikzvAkuvarO satataM viviDEr drumEH
kAnanaM tO viviSatuH sItayA saha rAGavO
pravizwas tu vanaM GoraM bahupuzpaPaladrumam
dadarSASramam ekAnte cIramAlAparizkftam
tatra tApasam AsInaM malapaNkajawADaram
rAmaH sutIkzRaM viDivat tapovfdDam aBAzata
rAmo 'ham asmi Bagavan BavantaM drazwum AgataH
tan mABivada DarmajYa maharze satyavikrama
sa nirIkzya tato vIraM rAmaM DarmaBftAM varam
samASlizya ca bAhuByAm idaM vacanam abravIt
svAgataM Kalu te vIra rAma DarmaBftAM vara
ASramo 'yaM tvayAkrAntaH sanATa iva sAmpratam
pratIkzamARas tvAm eva nArohe 'haM mahAyaSaH
devalokam ito vIra dehaM tyaktvA mahItale
citrakUwam upAdAya rAjyaBrazwo 'si me SrutaH
ihopayAtaH kAkutsTo devarAjaH SatakratuH
sarvAMl lokAY jitAn Aha mama puRyena karmaRA
tezu devarzijuzwezu jitezu tapasA mayA
matprasAdAt saBAryas tvaM viharasva salakzmaRaH
tam ugratapasaM dIptaM maharziM satyavAdinam
pratyuvAcAtmavAn rAmo brahmARam iva vAsavaH
aham evAharizyAmi svayaM lokAn mahAmune
AvAsaM tv aham icCAmi pradizwam iha kAnane
BavAn sarvatra kuSalaH sarvaBUtahite rataH
AKyAtaH SaraBaNgena gOtamena mahAtmanA
evam uktas tu rAmeRa maharzir lokaviSrutaH
abravIn maDuraM vAkyaM harzeRa mahatAplutaH
ayam evASramo rAma guRavAn ramyatAm iha
fzisaMGAnucaritaH sadA mUlaPalEr yutaH
imam ASramam Agamya mfgasaMGA mahAyaSAH
awitvA pratigacCanti loBayitvAkutoBayAH
tac CrutvA vacanaM tasya maharzer lakzmaRAgrajaH
uvAca vacanaM DIro vikfzya saSaraM DanuH
tAn ahaM sumahABAga mfgasaMGAn samAgatAn
hanyAM niSitaDAreRa SareRASanivarcasA
BavAMs tatrABizajyeta kiM syAt kfcCrataraM tataH
etasminn ASrame vAsaM ciraM tu na samarTaye
tam evam uktvA varadaM rAmaH saMDyAm upAgamat
anvAsya paScimAM saMDyAM tatra vAsam akalpayat
tataH SuBaM tApasaBojyam annaM; svayaM sutIkzRaH puruzarzaBAByAm
tAByAM susatkftya dadO mahAtmA; saMDyAnivfttO rajanIM samIkzya
rAmas tu sahasOmitriH sutIkzRenABipUjitaH
pariRamya niSAM tatra praBAte pratyabuDyata
utTAya tu yaTAkAlaM rAGavaH saha sItayA
upAspfSat suSItena jalenotpalaganDinA
aTa te 'gniM surAMS cEva vEdehI rAmalakzmaRO
kAlyaM viDivad aByarcya tapasviSaraRe vane
udayanntaM dinakaraM dfzwvA vigatakalmazAH
sutIkzRam aBigamyedaM SlakzRaM vacanam abruvan
suKozitAH sma BagavaMs tvayA pUjyena pUjitAH
ApfcCAmaH prayAsyAmo munayas tvarayanti naH
tvarAmahe vayaM drazwuM kftsnam ASramamaRqalam
fzIRAM puRyaSIlAnAM daRqakAraRyavAsinAm
aByanujYAtum icCAmaH sahEBir munipuNgavEH
DarmanityEs tapodAntEr viSiKEr iva pAvakEH
avizahyAtapo yAvat sUryo nAtivirAjite
amArgeRAgatAM lakzmIM prApyevAnvayavarjitaH
tAvad icCAmahe gantum ity uktvA caraRO muneH
vavande sahasOmitriH sItayA saha rAGavaH
tO saMspfSantO caraRAv utTApya munipuMgavaH
gAQam AliNgya sasneham idaM vacanam abravIt
arizwaM gacCa panTAnaM rAma sOmitriRA saha
sItayA cAnayA sArDaM CAyayevAnuvfttayA
paSyASramapadaM ramyaM daRqakAraRyavAsinAm
ezAM tapasvinAM vIra tapasA BAvitAtmanAm
suprAjyaPalamUlAni puzpitAni vanAni ca
praSAntamfgayUTAni SAntapakzigaRAni ca
PullapaNkajazaqAni prasannasalilAni ca
kAraRqavavikIrRAni tawAkAni sarAMsi ca
drakzyase dfzwiramyARi giriprasravaRAni ca
ramaRIyAny araRyAni mayUrABirutAni ca
gamyatAM vatsa sOmitre BavAn api ca gacCatu
AgantavyaM ca te dfzwvA punar evASramaM mama
evam uktas taTety uktvA kAkutsTaH sahalakzmaRaH
pradakziRaM muniM kftA prasTAtum upacakrame
tataH SuBatare tURI DanuzI cAyatekzaRA
dadO sItA tayor BrAtroH KaqgO ca vimalO tataH
AbaDya ca SuBe tURI cApe cAdAya sasvane
nizkrAntAv ASramAd gantum uBO tO rAmalakzmaRO
sutIkzRenAByanujYAtaM prasTitaM raGunandanam
vEdehI snigDayA vAcA BartAram idam abravIt
ayaM DarmaH susUkzmeRa viDinA prApyate mahAn
nivfttena ca Sakyo 'yaM vyasanAt kAmajAd iha
trIRy eva vyasanAny atra kAmajAni Bavanty uta
miTyA vAkyaM paramakaM tasmAd gurutarAv uBO
paradArABigamanaM vinA vEraM ca rOdratA
miTyAvAkyaM na te BUtaM na Bavizyati rAGava
kuto 'BilazaRaM strIRAM parezAM DarmanASanam
tac ca sarvaM mahAbAho SakyaM voQuM jitendriyEH
tava vaSyendriyatvaM ca jAnAmi SuBadarSana
tftIyaM yad idaM rOdraM paraprARABihiMsanam
nirvEraM kriyate mohAt tac ca te samupasTitam
pratijYAtas tvayA vIra daRqakAraRyavAsinAm
fzIRAM rakzaRArTAya vaDaH saMyati rakzasAm
etannimittaM ca vanaM daRqakA iti viSrutam
prasTitas tvaM saha BrAtrA DftabARaSarAsanaH
tatas tvAM prasTitaM dfzwvA mama cintAkulaM manaH
tvad vfttaM cintayantyA vE Baven niHSreyasaM hitam
na hi me rocate vIra gamanaM daRqakAn prati
kAraRaM tatra vakzyAmi vadantyAH SrUyatAM mama
tvaM hi bARaDanuzpARir BrAtrA saha vanaM gataH
dfzwvA vanacarAn sarvAn kaccit kuryAH Saravyayam
kzatriyARAm iha Danur hutASasyenDanAni ca
samIpataH sTitaM tejobalam ucCrayate BfSam
purA kila mahAbAho tapasvI satyavAk SuciH
kasmiMS cid aBavat puRye vane ratamfgadvije
tasyEva tapaso viGnaM kartum indraH SacIpatiH
KaqgapARir aTAgacCad ASramaM Bawa rUpaDfk
tasmiMs tad ASramapade nihitaH Kaqga uttamaH
sa nyAsaviDinA dattaH puRye tapasi tizWataH
sa tac Castram anuprApya nyAsarakzaRatatparaH
vane tu vicaraty eva rakzan pratyayam AtmanaH
yatra gacCaty upAdAtuM mUlAni ca PalAni ca
na vinA yAti taM KaqgaM nyAsarakzaRatatparaH
nityaM SastraM parivahan krameRa sa tapoDanaH
cakAra rOdrIM svAM budDiM tyaktvA tapasi niScayam
tataH sa rOdrABirataH pramatto 'DarmakarzitaH
tasya Sastrasya saMvAsAj jagAma narakaM muniH
snehAc ca bahumAnAc ca smAraye tvAM na Sikzaye
na kaTaM cana sA kAryA hfhItaDanuzA tvayA
budDir vEraM vinA hantuM rAkzasAn daRqakASritAn
aparADaM vinA hantuM lokAn vIra na kAmaye
kzatriyARAM tu vIrARAM vanezu niyatAtmanAm
DanuzA kAryam etAvad ArtAnAm aBirakzaRam
kva ca SastraM kva ca vanaM kva ca kzAtraM tapaH kva ca
vyAvidDam idam asmABir deSaDarmas tu pUjyatAm
tad AryakaluzA budDir jAyate SastrasevanAt
punar gatvA tv ayoDyAyAM kzatraDarmaM carizyasi
akzayA tu Bavet prItiH SvaSrU SvaSurayor mama
yadi rAjyaM hi saMnyasya Baves tvaM nirato muniH
DarmAd arTaH praBavati DarmAt praBavate suKam
DarmeRa laBate sarvaM DarmasAram idaM jagat
AtmAnaM niyamEs tEs tEH karzayitvA prayatnataH
prApyate nipuREr Darmo na suKAl laByate suKam
nityaM SucimatiH sOmya cara DarmaM tapovane
sarvaM hi viditaM tuByaM trElokyam api tattvataH
strIcApalAd etad udAhftaM me; DarmaM ca vaktuM tava kaH samarTaH
vicArya budDyA tu sahAnujena; yad rocate tat kuru mAcireRa
vAkyam etat tu vEdehyA vyAhftaM BartfBaktayA
SrutvA Darme sTito rAmaH pratyuvAcATa mETilIm
hitam uktaM tvayA devi snigDayA sadfSaM vacaH
kulaM vyapadiSantyA ca DarmajYe janakAtmaje
kiM tu vakzyAmy ahaM devi tvayEvoktam idaM vacaH
kzatriyEr DAryate cApo nArtaSabdo Baved iti
te cArtA daRqakAraRye munayaH saMSitavratAH
mAM sIte svayam Agamya SaraRyAH SaraRaM gatAH
vasanto DarmaniratA vane mUlaPalASanAH
na laBante suKaM BItA rAkzasEH krUrakarmaBiH
kAle kAle ca niratA niyamEr viviDEr vane
Bakzyante rAkzasEr BImEr naramAMsopajIviBiH
te BakzyamARA munayo daRqakAraRyavAsinaH
asmAn aByavapadyeti mAm Ucur dvijasattamAH
mayA tu vacanaM SrutvA tezAm evaM muKAc cyutam
kftvA caraRaSuSrUzAM vAkyam etad udAhftam
prasIdantu Bavanto me hrIr ezA hi mamAtulA
yadIdfSEr ahaM viprEr upasTeyEr upasTitaH
kiM karomIti ca mayA vyAhftaM dvijasaMniDO
sarvEr eva samAgamya vAg iyaM samudAhftA
rAkzasEr daRqakAraRye bahuBiH kAmarUpiBiH
arditAH sma BfSaM rAma BavAn nas trAtum arhati
homakAle tu saMprApte parvakAlezu cAnaGa
Darzayanti sma durDarzA rAkzasAH piSitASanAH
rAkzasEr DarzitAnAM ca tApasAnAM tapasvinAm
gatiM mfgayamARAnAM BavAn naH paramA gatiH
kAmaM tapaH praBAvena SaktA hantuM niSAcarAn
cirArjitaM tu necCAmas tapaH KaRqayituM vayam
bahuviGnaM taponityaM duScaraM cEva rAGava
tena SApaM na muYcAmo BakzyamARAS ca rAkzasEH
tad ardyamAnAn rakzoBir daRqakAraRyavAsiBiH
rakzanas tvaM saha BrAtrA tvannATA hi vayaM vane
mayA cEtad vacaH SrutvA kArtsnyena paripAlanam
fzIRAM daRqakAraRye saMSrutaM janakAtmaje
saMSrutya ca na SakzyAmi jIvamAnaH pratiSravam
munInAm anyaTA kartuM satyam izwaM hi me sadA
apy ahaM jIvitaM jahyAM tvAM vA sIte salakzmaRAm
na tu pratijYAM saMSrutya brAhmaReByo viSezataH
tad avaSyaM mayA kAryam fzIRAM paripAlanam
anuktenApi vEdehi pratijYAya tu kiM punaH
mama snehAc ca sOhArdAd idam uktaM tvayA vacaH
parituzwo 'smy ahaM sIte na hy anizwo 'nuSizyate
sadfSaM cAnurUpaM ca kulasya tava SoBane
ity evam uktvA vacanaM mahAtmA; sItAM priyAM mETila rAjaputrIm
rAmo DanuzmAn sahalakzmaRena; jagAma ramyARi tapovanAni
agrataH prayayO rAmaH sItA maDye sumaDyamA
pfzWatas tu DanuzpARir lakzmaRo 'nujagAma ha
tO paSyamAnO viviDAY SElaprasTAn vanAni ca
nadIS ca viviDA ramyA jagmatuH saha sItayA
sArasAMS cakravAkAMS ca nadIpulinacAriRaH
sarAMsi ca sapadmAni yutAni jalajEH KagEH
yUTabadDAMS ca pfzatAn madonmattAn vizARinaH
mahizAMS ca varAhAMS ca gajAMS ca drumavEriRaH
te gatvA dUram aDvAnaM lambamAne divAkare
dadfSuH sahitA ramyaM tawAkaM yojanAyatam
padmapuzkarasaMbADaM gajayUTEr alaMkftam
sArasEr haMsakAdambEH saMkulaM jalacAriBiH
prasannasalile ramyatasmin sarasi SuSruve
gItavAditranirGozo na tu kaS cana dfSyate
tataH kOtUhalAd rAmo lakzmaRaS ca mahAraTaH
muniM DarmaBftaM nAma prazwuM samupacakrame
idam atyadButaM SrutvA sarvezAM no mahAmune
kOtUhalaM mahaj jAtaM kim idaM sADu kaTyatAm
tenEvam ukto DarmAtmA rAGaveRa munis tadA
praBAvaM sarasaH kftsnam AKyAtum upacakrame
idaM paYcApsaro nAma tawAkaM sArvakAlikam
nirmitaM tapasA rAma muninA mARqakarRinA
sa hi tepe tapas tIvraM mARqakarRir mahAmuniH
daSavarzasahasrARi vAyuBakzo jalASraya
tataH pravyaTitAH sarve devAH sAgnipurogamAH
abruvan vacanaM sarve paraspara samAgatAH
asmakaM kasya cit sTAnam eza prArTayate muniH
tataH kartuM tapoviGnaM sarvEr devEr niyojitAH
praDAnApsarasaH paYcavidyuccalitavarcasaH
apsaroBis tatas tABir munir dfzwaparAvaraH
nIto madanavaSyatvaM surARAM kAryasidDaye
tAS cEvApsarasaH paYcamuneH patnItvam AgatAH
tawAke nirmitaM tAsAm asminn antarhitaM gfham
tatrEvApsarasaH paYcanivasantyo yaTAsuKam
ramayanti tapoyogAn muniM yOvanam AsTitam
tAsAM saMkrIqamAnAnAm eza vAditraniHsvanaH
SrUyate BUzaRonmiSro gItaSabdo manoharaH
AScaryam iti tasyEtad vacanaM BAvitAtmanaH
rAGavaH pratijagrAha saha BrAtrA mahAyaSAH
evaM kaTayamAnasya dadarSASramamaRqalam
kuSacIraparikziptaM nAnAvfkzasamAvftam
praviSya saha vEdehyA lakzmaRena ca rAGavaH
tadA tasmin sa kAkutsTaH SrImaty ASramamaRqale
uzitvA susuKaM tatra pUrjyamAno maharziBiH
jagAma cASramAMs tezAM paryAyeRa tapasvinAm
yezAm uzitavAn pUrvaM sakASe sa mahAstravit
kva cit paridaSAn mAsAn ekaM saMvatsaraM kva cit
kva cic ca caturo mAsAn paYcazaw cAparAn kva cit
aparatrADikAn mAsAn aDyarDam aDikaM kva cit
trIn mAsAn azwamAsAMS ca rAGavo nyavasat suKam
taTA saMvasatas tasya munInAm ASramezu vE
ramataS cAnukulyena yayuH saMvatsarA daSa
parisftya ca DarmajYo rAGavaH saha sItayA
sutIkzRasyASramaM SrImAn punar evAjagAma ha
sa tam ASramam Agamya muniBiH pratipUjitaH
tatrApi nyavasad rAmaH kaM cit kAlam ariMdamaH
aTASramasTo vinayAt kadA cit taM mahAmunim
upAsInaH sa kAkutsTaH sutIkzRam idam abravIt
asminn araRye Bagavann agastyo munisattamaH
vasatIti mayA nityaM kaTAH kaTayatAM Srutam
na tu jAnAmi taM deSaM vanasyAsya mahattayA
kutrASramapadaM puRyaM maharzes tasya DImataH
prasAdAt tatra BavataH sAnujaH saha sItayA
agastyam aBigacCeyam aBivAdayituM munim
manoraTo mahAn eza hfdi saMparivartate
yad ahaM taM munivaraM SuSrUzeyam api svayam
iti rAmasya sa muniH SrutvA DarmAtmano vacaH
sutIkzRaH pratyuvAcedaM prIto daSaraTAtmajam
aham apy etad eva tvAM vaktukAmaH salakzmaRam
agastyam aBigacCeti sItayA saha rAGava
dizwyA tv idAnIm arTe 'smin svayam eva bravIzi mAm
aham AKyAsi te vatsa yatrAgastyo mahAmuniH
yojanAny ASramAt tAta yAhi catvAri vE tataH
dakziRena mahAY SrImAn agastyaBrAtur ASramaH
sTalaprAye vanoddeSe pippalIvanaSoBite
bahupuzpaPale ramye nAnASakuninAdite
padminyo viviDAs tatra prasannasalilAH SivAH
haMsakAraRqavAkIrRAS cakravAkopaSoBitAH
tatrEkAM rajanIm uzya praBAte rAma gamyatAm
dakziRAM diSam AsTAya vanaKaRqasya pArSvataH
tatrAgastyASramapadaM gatvA yojanam antaram
ramaRIye vanoddeSe bahupAdapa saMvfte
raMsyate tatra vEdehI lakzmaRaS ca tvayA saha
sa hi ramyo vanoddeSo bahupAdapasaMkulaH
yadi budDiH kftA drazwum agastyaM taM mahAmunim
adyEva gamane budDiM rocayasva mahAyaSaH
iti rAmo muneH SrutvA saha BrAtrABivAdya ca
pratasTe 'gastyam uddiSya sAnujaH saha sItayA
paSyan vanAni citrARi parvapAMS cABrasaMniBAn
sarAMsi saritaS cEva paTi mArgavaSAnugAH
sutIkzRenopadizwena gatvA tena paTA suKam
idaM paramasaMhfzwo vAkyaM lakzmaRam abravIt
etad evASramapadaM nUnaM tasya mahAtmanaH
agastyasya muner BrAtur dfSyate puRyakarmaRaH
yaTA hIme vanasyAsya jYAtAH paTi sahasraSaH
saMnatAH PalaBareRa puzpaBAreRa ca drumAH
pippalInAM ca pakvAnAM vanAd asmAd upAgataH
ganDo 'yaM pavanotkziptaH sahasA kawukodayaH
tatra tatra ca dfSyante saMkziptAH kAzWasaMcayAH
lUnAS ca paTi dfSyante darBA vEdUryavarcasaH
etac ca vanamaDyasTaM kfzRABraSiKaropamam
pAvakasyASramasTasya DUmAgraM saMpradfSyate
viviktezu ca tIrTezu kftasnAnA dvijAtayaH
puzpopahAraM kurvanti kusumEH svayam ArjitEH
tat sutIkzRasya vacanaM yaTA sOmya mayA Srutam
agastyasyASramo BrAtur nUnam eza Bavizyati
nigfhya tarasA mftyuM lokAnAM hitakAmyayA
yasya BrAtrA kfteyaM dik SaraRyA puRyakarmaRA
ihEkadA kila krUro vAtApir api celvalaH
BrAtarO sahitAv AstAM brAhmaRaGnO mahAsurO
DArayan brAhmaRaM rUpam ilvalaH saMskftaM vadan
Amantrayati viprAn sa SrAdDam uddiSya nirGfRaH
BrAtaraM saMskftaM BrAtA tatas taM mezarUpiRam
tAn dvijAn BojayAm Asa SrAdDadfzwena karmaRA
tato BuktavatAM tezAM viprARAm ilvalo 'bravIt
vAtApe nizkramasveti svareRa mahatA vadan
tato BrAtur vacaH SrutvA vAtApir mezavan nadan
BittvA BitvA SarIrARi brAhmaRAnAM vinizpatat
brAhmaRAnAM sahasrARi tEr evaM kAmarUpiBiH
vinASitAni saMhatya nityaSaH piSitASanEH
agastyena tadA devEH prArTitena maharziRA
anuBUya kila SrAdDe BakzitaH sa mahAsuraH
tataH saMpannam ity uktvA dattvA hastAvasecanam
BrAtaraM nizkramasveti ilvalaH so 'ByaBAzata
taM taTA BAzamARaM tu BrAtaraM vipraGAtinam
abravIt prahasan DImAn agastyo munisattamaH
kuto nizkramituM Saktir mayA jIrRasya rakzasaH
BrAtus te meza rUpasya gatasya yamasAdanam
aTa tasya vacaH SrutvA BrAtur niDanasaMSritam
praDarzayitum AreBe muniM kroDAn niSAcaraH
so 'Byadravad dvijendraM taM muninA dIptatejasA
cakzuzAnalakalpena nirdagDo niDanaM gataH
tasyAyam ASramo BrAtus tawAkavanaSoBitaH
viprAnukampayA yena karmedaM duzkaraM kftam
evaM kaTayamAnasya tasya sOmitriRA saha
rAmasyAstaM gataH sUryaH saMDyAkAlo 'Byavartata
upAsya paScimAM saMDyAM saha BrAtrA yaTAviDi
praviveSASramapadaM tam fziM cAByavAdayan
samyak pratigfhItas tu muninA tena rAGavaH
nyavasat tAM niSAm ekAM prASya mUlaPalAni ca
tasyAM rAtryAM vyatItAyAM vimale sUryamaRqale
BrAtaraM tam agastyasya Amantrayata rAGavaH
aBivAdaye tvA Bagavan suKam aDyuzito niSAm
Amantraye tvAM gacCAmi guruM te drazwum agrajam
gamyatAm iti tenokto jagAma raGunandanaH
yaToddizwena mArgeRa vanaM tac cAvalokayan
nIvArAn panasAMs tAlAMs timiSAn vaYjulAn DavAn
ciribilvAn maDUkAMS ca bilvAn api ca tindukAn
puzpitAn puzpitAgrABir latABir anuvezwitAn
dadarSa rAmaH SataSas tatra kAntArapAdapAn
hastihastEr vimfditAn vAnarEr upaSoBitAn
mattEH SakunisaMGES ca SataSaH pratinAditAn
tato 'bravIt samIpasTaM rAmo rAjIvalocanaH
pfzWato 'nugataM vIraM lakzmaRaM lakzmivarDanam
snigDapatrA yaTA vfkzA yaTA kzAntA mfgadvijAH
ASramo nAtidUrasTo maharzer BAvitAtmanaH
agastya iti viKyAto loke svenEva karmaRA
ASramo dfSyate tasya pariSrAnta SramApahaH
prAjyaDUmAkulavanaS cIramAlAparizkftaH
praSAntamfgayUTaS ca nAnASakuninAditaH
nigfhya tarasA mftyuM lokAnAM hitakAmyayA
dakziRA dik kftA yena SaraRyA puRyakarmaRA
tasyedam ASramapadaM praBAvAd yasya rAkzasEH
dig iyaM dakziRA trAsAd dfSyate nopaBujyate
yadA praBfti cAkrAntA dig iyaM puRyakarmaRA
tadA praBfti nirvErAH praSAntA rajanIcarAH
nAmnA ceyaM Bagavato dakziRA dik pradakziRA
praTitA trizu lokezu durDarzA krUrakarmaBiH
mArgaM nirodDuM satataM BAskarasyAcalottamaH
saMdeSaM pAlayaMs tasya vinDyaSOlo na varDate
ayaM dIrGAyuzas tasya loke viSrutakarmaRaH
agastyasyASramaH SrImAn vinItamfgasevitaH
eza lokArcitaH sADur hite nityaM rataH satAm
asmAn aDigatAn eza SreyasA yojayizyati
ArADayizyAmy atrAham agastyaM taM mahAmunim
SezaM ca vanavAsasya sOmya vatsyAmy ahaM praBo
atra devAH saganDarvAH sidDAS ca paramarzayaH
agastyaM niyatAhAraM satataM paryupAsate
nAtra jIven mfzAvAdI krUro vA yadi vA SaWaH
nfSaMsaH kAma vftto vA munir eza taTAviDaH
atra devAS ca yakzAS ca nAgAS ca patagEH saha
vasanti niyatAhAro Darmam ArADayizRavaH
atra sidDA mahAtmAno vimAnEH sUryasaMniBEH
tyaktvA dehAn navEr dehEH svaryAtAH paramarzayaH
yakzatvam amaratvaM ca rAjyAni viviDAni ca
atra devAH prayacCanti BUtEr ArADitAH SuBEH
AgatAH smASramapadaM sOmitre praviSAgrataH
nivedayeha mAM prAptam fzaye saha sItayA
sa praviSyASramapadaM lakzmaRo rAGavAnujaH
agastyaSizyam AsAdya vAkyam etad uvAca ha
rAjA daSaraTo nAma jyezWas tasya suto balI
rAmaH prApto muniM drazwuM BAryayA saha sItayA
lakzmaRo nAma tasyAhaM BrAtA tv avarajo hitaH
anukUlaS ca BaktaS ca yadi te Srotram AgataH
te vayaM vanam atyugraM pravizwAH pitfSAsanAt
drazwum icCAmahe sarve BagavantaM nivedyatAm
tasya tadvacanaM SrutvA lakzmaRasya tapoDanaH
taTety uktvAgniSaraRaM praviveSa niveditum
sa praviSya muni SrezWaM tapasA duzpraDarzaRam
kftAYjalir uvAcedaM rAmAgamanam aYjasA
putrO daSaraTasyemO rAmo lakzmaRa eva ca
pravizwAv ASramapadaM sItayA saha BAryayA
drazwuM Bavantam AyAtO SuSrUzArTam ariMdamO
yad atrAnantaraM tattvam AjYApayitum arhasi
tataH SizyAd upaSrutya prAptaM rAmaM salakzmaRam
vEdehIM ca mahABAgAm idaM vacanam abravIt
dizwyA rAmaS cirasyAdya drazwuM mAM samupAgataH
manasA kANkzitaM hy asya mayApy AgamanaM prati
gamyatAM satkfto rAmaH saBAryaH sahalakzmaRaH
praveSyatAM samIpaM me kiM cAsO na praveSitaH
evam uktas tu muninA DarmajYena mahAtmanA
aBivAdyAbravIc Cizyas taTeti niyatAYjaliH
tato nizkramya saMBrAntaH Sizyo lakzmaRam abravIt
kvAsO rAmo muniM drazwum etu praviSatu svayam
tato gatvASramapadaM SizyeRa sahalakzmaRaH
darSayAm Asa kAkutsTaM sItAM ca janakAtmajAm
taM SizyaH praSritaM vAkyam agastyavacanaM bruvan
prAveSayad yaTAnyAyaM satkArArTaM susatkftam
praviveSa tato rAmaH sItayA sahalakzmaRaH
praSAntahariRAkIrRam ASramaM hy avalokayan
sa tatra brahmaRaH sTAnam agneH sTAnaM taTEva ca
vizRoH sTAnaM mahendrasya sTAnaM cEva vivasvataH
somasTAnaM BagasTAnaM sTAnaM kOberam eva ca
DAtur viDAtuH sTAnaM ca vAyoH sTAnaM taTEva ca
tataH SizyEH parivfto munir apy aBinizpatat
taM dadarSAgrato rAmo munInAM dIptatejasaM
abravId vacanaM vIro lakzmaRaM lakzmivarDanam
eza lakzmaRa nizkrAmaty agastyo BagavAn fziH
OdAryeRAvagacCAmi niDAnaM tapasAm imam
evam uktvA mahAbAhur agastyaM sUryavarcasaM
jagrAha paramaprItas tasya pAdO paraMtapaH
aBivAdya tu DarmAtmA tasTO rAmaH kftAYjaliH
sItayA saha vEdehyA tadA rAma salakzmaRaH
pratigfhya ca kAkutsTam arcayitvAsanodakEH
kuSalapraSnam uktvA ca AsyatAm iti so 'bravIt
agniM hutvA pradAyArGyam atiTiM pratipUjya ca
vAnaprasTena DarmeRa sa tezAM BojanaM dadO
praTamaM copaviSyATa DarmajYo munipuMgavaH
uvAca rAmam AsInaM prAYjaliM Darmakovidam
anyaTA Kalu kAkutsTa tapasvI samudAcaran
duHsAkzIva pare loke svAni mAMsAni Bakzayet
rAjA sarvasya lokasya DarmacArI mahAraTaH
pUjanIyaS ca mAnyaS ca BavAn prAptaH priyAtiTiH
evam uktvA PalEr mUlEH puzpES cAnyES ca rAGavam
pUjayitvA yaTAkAmaM punar eva tato 'bravIt
idaM divyaM mahac cApaM hemavajraviBUzitam
vEzRavaM puruzavyAGra nirmitaM viSvakarmaRA
amoGaH sUryasaMkASo brahmadattaH SarottamaH
datto mama mahendreRa tURI cAkzayasAyakO
saMpUrRO niSitEr bAREr jvaladBir iva pAvakEH
mahArAjata koSo 'yam asir hemaviBUzitaH
anena DanuzA rAma hatvA saMKye mahAsurAn
AjahAra SriyaM dIptAM purA vizRur divOkasAm
tad Danus tO ca tURIrO SaraM KaqgaM ca mAnada
jayAya pratigfhRIzva vajraM vajraDaro yaTA
evam uktvA mahAtejAH samastaM tad varAyuDam
dattvA rAmAya BagavAn agastyaH punar abravIt
rAma prIto 'smi BadraM te parituzwo 'smi lakzmaRa
aBivAdayituM yan mAM prAptO sTaH saha sItayA
aDvaSrameRa vAM Kedo bADate pracuraSramaH
vyaktam utkaRWate cApi mETilI janakAtmajA
ezA hi sukumArI ca duHKES ca na vimAnitA
prAjyadozaM vanaM praptA BartfsnehapracoditA
yaTEzA ramate rAma iha sItA taTA kuru
duzkaraM kftavaty ezA vane tvAm anugacCatI
ezA hi prakftiH strIRAm Asfzwe raGunandana
samasTam anurajyante vizamasTaM tyajanti ca
SatahradAnAM lolatvaM SastrARAM tIkzRatAM taTA
garuqAnilayoH SEGryam anugacCanti yozitaH
iyaM tu Bavato BAryA dozEr etEr vivarjitAH
SlAGyA ca vyapadeSyA ca yaTA devI hy arunDatI
alaMkfto 'yaM deSaS ca yatra sOmitriRA saha
vEdehyA cAnayA rAma vatsyasi tvam ariMdama
evam uktas tu muninA rAGavaH saMyatAYjaliH
uvAca praSritaM vAkyam fziM dIptam ivAnalam
Danyo 'smy anugfhIto 'smi yasya me munipuMgavaH
guREH saBrAtfBAryasya varadaH parituzyati
kiM tu vyAdiSa me deSaM sodakaM bahukAnanam
yatrASramapadaM kftvA vaseyaM nirataH suKam
tato 'bravIn muni SrezWaH SrutvA rAmasya BAzitam
DyAtvA muhUrtaM DarmAtmA DIro DIrataraM vacaH
ito dviyojane tAta bahumUlaPalodakaH
deSo bahumfgaH SrImAn paYcavawy aBiviSrutaH
tatra gatvASramapadaM kftvA sOmitriRA saha
ramasva tvaM pitur vAkyaM yaToktam anupAlayan
vidito hy eza vfttAnto mama sarvas tavAnaGa
tapasaS ca praBAvena snehAd daSaraTasya ca
hfdayasTaS ca te Cando vijYAtas tapasA mayA
iha vAsaM pratijYAya mayA saha tapovane
ataS ca tvAm ahaM brUmi gacCa paYcavawIm iti
sa hi ramyo vanoddeSo mETilI tatra raMsyate
sa deSaH SlAGanIyaS ca nAtidUre ca rAGava
godAvaryAH samIpe ca mETilI tatra raMsyate
prAjyamUlaPalES cEva nAnAdvija gaREr yutaH
viviktaS ca mahAbAho puRyo ramyas taTEva ca
BavAn api sadAraS ca SaktaS ca parirakzaRe
api cAtra vasan rAmas tApasAn pAlayizyasi
etad Alakzyate vIra maDukAnAM mahad vanam
uttareRAsya gantavyaM nyagroDam aBigacCatA
tataH sTalam upAruhya parvatasyAvidUrataH
KyAtaH paYcavawIty eva nityapuzpitakAnanaH
agastyenEvam uktas tu rAmaH sOmitriRA saha
sAtkftyAmantrayAm Asa tam fziM satyavAdinam
tO tu tenAByanujYAtO kftapAdABivandanO
tadASramAt paYcavawIM jagmatuH saha sItayA
gfhItacApO tu narADipAtmajO; vizaktatURI samarezv akAtarO
yaTopadizwena paTA maharziRA; prajagmatuH paYcavawIM samAhitO
aTa paYcavawIM gacCann antarA raGunandanaH
AsasAda mahAkAyaM gfDraM BImaparAkramam
taM dfzwvA tO mahABAgO vanasTaM rAmalakzmaRO
menAte rAkzasaM pakziM bruvARO ko BavAn iti
sa tO maDurayA vAcA sOmyayA prIRayann iva
uvAca vatsa mAM vidDi vayasyaM pitur AtmanaH
sa taM pitfsaKaM budDvA pUjayAm Asa rAGavaH
sa tasya kulam avyagram aTa papracCa nAma ca
rAmasya vacanaM SrutvA kulam AtmAnam eva ca
Acacakze dvijas tasmE sarvaBUtasamudBavam
pUrvakAle mahAbAho ye prajApatayo 'Bavan
tAn me nigadataH sarvAn AditaH SfRu rAGava
kardamaH praTamas tezAM vikftas tadanantaram
SezaS ca saMSrayaS cEva bahuputraS ca vIryavAn
sTARur marIcir atriS ca kratuS cEva mahAbalaH
pulastyaS cANgirAS cEva pracetAH pulahas taTA
dakzo vivasvAn aparo 'rizwanemiS ca rAGava
kaSyapaS ca mahAtejAs tezAm AsIc ca paScimaH
prajApates tu dakzasya baBUvur iti naH Srutam
zazwir duhitaro rAma yaSasvinyo mahAyaSaH
kaSyapaH pratijagrAha tAsAm azwO sumaDyamAH
aditiM ca ditiM cEva danUm api ca kAlakAm
tAmrAM kroDavaSAM cEva manuM cApy analAm api
tAs tu kanyAs tataH prItaH kaSyapaH punar abravIt
putrAMs trElokyaBartFn vE janayizyaTa mat samAn
aditis tan manA rAma ditiS ca danur eva ca
kAlakA ca mahAbAho SezAs tv amanaso 'Bavan
adityAM jajYire devAs trayastriMSad ariMdama
AdityA vasavo rudrA aSvinO ca paraMtapa
ditis tv ajanayat putrAn dEtyAMs tAta yaSasvinaH
tezAm iyaM vasumatI purAsIt savanArRavA
danus tv ajanayat putram aSvagrIvam ariMdama
narakaM kAlakaM cEva kAlakApi vyajAyata
krOYcIM BAsIM taTA SyenIM DftarAzwrIM taTA SukIm
tAmrApi suzuve kanyAH paYcEtA lokaviSrutAH
ulUkAY janayat krOYcI BAsI BAsAn vyajAyata
SyenI SyenAMS ca gfDrAMS ca vyajAyata sutejasaH
DftarAzwrI tu haMsAMS ca kalahaMsAMS ca sarvaSaH
cakravAkAMS ca BadraM te vijajYe sApi BAminI
SukI natAM vijajYe tu natAyA vinatA sutA
daSakroDavaSA rAma vijajYe 'py AtmasaMBavAH
mfgIM ca mfgamandAM ca harIM BadramadAm api
mAtaNgIm aTa SArdUlIM SvetAM ca suraBIM taTA
sarvalakzaRasaMpannAM surasAM kadrukAm api
apatyaM tu mfgAH sarve mfgyA naravarottama
fzkAS ca mfgamandAyAH sfmarAS camarAs taTA
tatas tv irAvatIM nAma jajYe BadramadA sutAm
tasyAs tv ErAvataH putro lokanATo mahAgajaH
haryAS ca harayo 'patyaM vAnarAS ca tapasvinaH
golANgUlAMS ca SArdUlI vyAGrAMS cAjanayat sutAn
mAtaNgyAs tv aTa mAtaNgA apatyaM manujarzaBa
diSAgajaM tu SvetAkzaM SvetA vyajanayat sutam
tato duhitarO rAma suraBir devy ajAyata
rohiRIM nAma BadraM te ganDarvIM ca yaSasvinIm
rohiRy ajanayad gA vE ganDarvI vAjinaH sutAn
surasAjanayan nAgAn rAma kadrUS ca pannagAn
manur manuzyAY janayat kaSyapasya mahAtmanaH
brAhmaRAn kzatriyAn vESyAY SUdrAMS ca manujarzaBa
muKato brAhmaRA jAtA urasaH kzatriyAs taTA
UruByAM jajYire vESyAH padByAM SUdrA iti SrutiH
sarvAn puRyaPalAn vfkzAn analApi vyajAyata
vinatA ca SukI pOtrI kadrUS ca surasA svasA
kadrUr nAgasahaskraM tu vijajYe DaraRIDaram
dvO putrO vinatAyAs tu garuqo 'ruRa eva ca
tasmAj jAto 'ham aruRAt saMpAtiS ca mamAgrajaH
jawAyur iti mAM vidDi SyenIputram ariMdama
so 'haM vAsasahAyas te BavizyAmi yadIcCasi
sItAM ca tAta rakzizye tvayi yAte salakzmaRe
jawAyuzaM tu pratipUjya rAGavo; mudA parizvajya ca saMnato 'Bavat
pitur hi SuSrAva saKitvam AtmavAY; jawAyuzA saMkaTitaM punaH punaH
sa tatra sItAM paridAya mETilIM; sahEva tenAtibalena pakziRA
jagAma tAM paYcavawIM salakzmaRo; ripUn diDakzaY SalaBAn ivAnalaH
tataH paYcavawIM gatvA nAnAvyAlamfgAyutAm
uvAca BrAtaraM rAmo lakzmaRaM dIptatejasaM
AgatAH sma yaToddizwam amuM deSaM maharziRA
ayaM paYcavawI deSaH sOmya puzpitakAnanaH
sarvataS cAryatAM dfzwiH kAnane nipuRo hy asi
ASramaH katarasmin no deSe Bavati saMmataH
ramate yatra vEdehI tvam ahaM cEva lakzmaRa
tAdfSo dfSyatAM deSaH saMnikfzwajalASayaH
vanarAmaRyakaM yatra jalarAmaRyakaM taTA
saMnikfzwaM ca yatra syAt samitpuzpakuSodakam
evam uktas tu rAmeRa lakmaRaH saMyatAYjaliH
sItA samakzaM kAkutsTam idaM vacanam abravIt
paravAn asmi kAkutsTa tvayi varzaSataM sTite
svayaM tu rucire deSe kriyatAm iti mAM vada
suprItas tena vAkyena lakzmaRasya mahAdyutiH
vimfSan rocayAm Asa deSaM sarvaguRAnvitam
sa taM ruciram Akramya deSam ASramakarmaRi
haste gfhItvA hastena rAmaH sOmitrim abravIt
ayaM deSaH samaH SrImAn puzpitEr taruBir vftaH
ihASramapadaM sOmya yaTAvat kartum arhasi
iyam AdityasaMkASEH padmEH suraBiganDiBiH
adUre dfSyate ramyA padminI padmaSoBitA
yaTAKyAtam agastyena muninA BAvitAtmanA
iyaM godAvarI ramyA puzpitEs taruBir vftA
haMsakAraRqavAkIrRA cakravAkopaSoBitA
nAtidUre na cAsanne mfgayUTanipIqitA
mayUranAditA ramyAH prAMSavo bahukandarAH
dfSyante girayaH sOmya PullEs taruBir AvftAH
sOvarRe rAjatEs tAmrEr deSe deSe ca DAtuBiH
gavAkzitA ivABAnti gajAH paramaBaktiBiH
sAlEs tAlEs tamAlES ca KarjUrEH panasAmrakEH
nIvArEs timiSES cEva puMnAgES copaSoBitAH
cUtEr aSokEs tilakES campakEH ketakEr api
puzpagulmalatopetEs tEs tEs taruBir AvftAH
candanEH syandanEr nIpEH panasEr lakucEr api
DavASvakarRaKadirEH SamIkiMSukapAwalEH
idaM puRyam idaM meDyam idaM bahumfgadvijam
iha vatsyAma sOmitre sArDam etena pakziRA
evam uktas tu rAmeRa lakzmaRaH paravIrahA
acireRASramaM BrAtuS cakAra sumahAbalaH
parRaSAlAM suvipulAM tatra saMGAtamfttikAm
sustamBAM maskarEr dIrGEH kftavaMSAM suSoBanAm
sa gatvA lakzmaRaH SrImAn nadIM godAvarIM tadA
snAtvA padmAni cAdAya saPalaH punar AgataH
tataH puzpabaliM kftvA SAntiM ca sa yaTAviDi
darSayAm Asa rAmAya tad ASramapadaM kftam
sa taM dfzwvA kftaM sOmyam ASramaM saha sItayA
rAGavaH parRaSAlAyAM harzam AhArayat param
susaMhfzwaH parizvajya bAhuByAM lakzmaRaM tadA
atisnigDaM ca gAQaM ca vacanaM cedam abravIt
prIto 'smi te mahat karma tvayA kftam idaM praBo
pradeyo yannimittaM te parizvaNgo mayA kftaH
BAvajYena kftajYena DarmajYena ca lakzmaRa
tvayA putreRa DarmAtmA na saMvfttaH pitA mama
evaM lakzmaRam uktvA tu rAGavo lakzmivarDanaH
tasmin deSe bahuPale nyavasat sa suKaM vaSI
kaM cit kAlaM sa DarmAtmA sItayA lakzmaRena ca
anvAsyamAno nyavasat svargaloke yaTAmaraH
vasatas tasya tu muKaM rAGavasya mahAtmanaH
SaradvyapAye hemanta ftur izwaH pravartate
sa kadA cit praBAtAyAM SarvaryAM raGunandanaH
prayayAv aBizekArTaM ramyaM godAvarIM nadIm
prahvaH kalaSahastas taM sItayA saha vIryavAn
pfzWato 'nuvrajan BrAtA sOmitrir idam abravIt
ayaM sa kAlaH saMprAptaH priyo yas te priyaMvada
alaMkfta ivABAti yena saMvatsaraH SuBaH
nIhAraparuzo lokaH pfzhivI sasyamAlinI
jalAny anupaBogyAni suBago havyavAhanaH
navAgrayaRa pUjABir aByarcya pitfdevatAH
kftAgrayaRakAH kAle santo vigatakalmazAH
prAjyakAmA janapadAH saMpannataragorasAH
vicaranti mahIpAlA yAtrArTaM vijigIzavaH
sevamAne dfQaM sUrye diSam antakasevitAm
vihInatilakeva strI nottarA dik prakASate
prakftyA himakoSAQyo dUrasUryaS ca sAmpratam
yaTArTanAmA suvyaktaM himavAn himavAn giriH
atyantasuKasaMcArA maDyAhne sparSataH suKAH
divasAH suBagAdityAS CAyAsaliladurBagAH
mfdusUryAH sanIhArAH pawuSItAH samArutAH
SUnyAraRyA himaDvastA divasA BAnti sAmpratam
nivfttAkASaSayanAH puzyanItA himAruRAH
SItA vfdDatarAyAmAs triyAmA yAnti sAmpratam
ravisaMkrAntasOBAbyas tuzArAruRamaRqalaH
niHSvAsAnDa ivAdarSaS candramA na prakASate
jyotsnA tuzAramalinA pOrRamAsyAM na rAjate
sIteva cAtapa SyAmA lakzyate na tu SoBate
prakftyA SItalasparSo himavidDaS ca sAmpratam
pravAti paScimo vAyuH kAle dviguRaSItalaH
bAzpacCannAn araRyAni yavagoDUmavanti ca
SoBante 'Byudite sUrye nadadBiH krOYcasArasEH
KarjUrapuzpAkftiBiH SiroBiH pUrRataRqulEH
SoBante kiM cidAlambAH SAlayaH kanakapraBAH
mayUKEr upasarpadBir himanIhArasaMvftEH
dUram aByuditaH sUryaH SaSANka iva lakzyate
agrAhyavIryaH pUrvAhRe maDyAhne sparSataH suKaH
saMraktaH kiM cid ApARqur AtapaH SoBate kzitO
avaSyAyanipAtena kiM cit praklinnaSAdvalA
vanAnAM SoBate BUmir nivizwataruRAtapA
avaSyAyatamonadDA nIhAratamasAvftAH
prasuptA iva lakzyante vipuzpA vanarAjayaH
bAzpasaMCannasalilA rutavijYeyasArasAH
himArdravAlukEs tIrEH sarito BAnti sAmpratam
tuzArapatanAc cEva mfdutvAd BAskarasya ca
SEtyAd agAgrasTam api prAyeRa rasavaj jalam
jarAjarjaritEH parREH SIrRakesarakarRikEH
nAlaSezA himaDvastA na BAnti kamalAkarAH
asmiMs tu puruzavyAGra kAle duHKasamanvitaH
tapaS carati DarmAtmA tvadBaktyA BarataH pure
tyaktvA rAjyaM ca mAnaM ca BogAMS ca viviDAn bahUn
tapasvI niyatAhAraH Sete SIte mahItale
so 'pi velAm imAM nUnam aBizekArTam udyataH
vftaH prakftiBir nityaM prayAti sarayUM nadIm
atyantasuKasaMvfdDaH sukumAro himArditaH
kaTaM tv apararAtrezu sarayUm avagAhate
padmapatrekzaRaH SyAmaH SrImAn nirudaro mahAn
DarmajYaH satyavAdI ca hrI nizeDo jitendriyaH
priyABiBAzI maDuro dIrGabAhur ariMdamaH
saMtyajya viviDAn sOKyAn AryaM sarvAtmanASritaH
jitaH svargas tava BrAtrA Baratena mahAtmanA
vanasTam api tApasye yas tvAm anuviDIyate
na pitryam anuvarntante mAtfkaM dvipadA iti
KyAto lokapravAdo 'yaM BaratenAnyaTAkftaH
BartA daSaraTo yasyAH sADuS ca BarataH sutaH
kaTaM nu sAmbA kEkeyI tAdfSI krUradarSinI
ity evaM lakzmaRe vAkyaM snehAd bruvati Darmike
parivAdaM jananyAs tam asahan rAGavo 'bravIt
na te 'mbA maDyamA tAta garhitavyA kaTaM cana
tAm evekzvAkunATasya Baratasya kaTAM kuru
niScitApi hi me budDir vanavAse dfQavratA
BaratasnehasaMtaptA bAliSI kriyate punaH
ity evaM vilapaMs tatra prApya godAvarIM nadIm
cakre 'BizekaM kAkutsTaH sAnujaH saha sItayA
tarpayitvATa salilEs te pitFn dEvatAni ca
stuvanti smoditaM sUryaM devatAS ca samAhitAH
kftABizekaH sa rarAja rAmaH; sItAdvitIyaH saha lakzmaRena
kftABizekas tv agarAjaputryA; rudraH sanandir BagavAn iveSaH
kftABizeko rAmas tu sItA sOmitrir eva ca
tasmAd godAvarItIrAt tato jagmuH svam ASramam
ASramaM tam upAgamya rAGavaH sahalakzmaRaH
kftvA pOrvAhRikaM karma parRaSAlAm upAgamat
sa rAmaH parRaSAlAyAm AsInaH saha sItayA
virarAja mahAbAhuS citrayA candramA iva
lakzmaRena saha BrAtrA cakAra viviDAH kaTAH
tadAsInasya rAmasya kaTAsaMsaktacetasaH
taM deSaM rAkzasI kA cid AjagAma yadfcCayA
sA tu SUrpaRaKA nAma daSagrIvasya rakzasaH
BaginI rAmam AsAdya dadarSa tridaSopamam
siMhoraskaM mahAbAhuM padmapatraniBekzaRam
sukumAraM mahAsattvaM pArTivavyaYjanAnvitam
rAmam indIvaraSyAmaM kandarpasadfSapraBam
baBUvendropamaM dfzwvA rAkzasI kAmamohitA
sumuKaM durmuKI rAmaM vfttamaDyaM mahodarI
viSAlAkzaM virUpAkzI sukeSaM tAmramUrDajA
priyarUpaM virUpA sA susvaraM BEravasnavA
taruRaM dAruRA vfdDA dakziRaM vAmaBAziRI
nyAyavfttaM sudurvfttA priyam apriyadarSanA
SarIrajasamAvizwA rAkzasI rAmam abravIt
jawI tApasarUpeRa saBAryaH SaracApaDfk
Agatas tvam imaM deSaM kaTaM rAkzasasevitam
evam uktas tu rAkzasyA SUrpaRaKyA paraMtapaH
fjubudDitayA sarvam AKyAtum upacakrame
AsId daSaraTo nAma rAjA tridaSavikramaH
tasyAham agrajaH putro rAmo nAma janEH SrutaH
BrAtAyaM lakzmaRo nAma yavIyAn mAm anuvrataH
iyaM BAryA ca vEdehI mama sIteti viSrutA
niyogAt tu narendrasya pitur mAtuS ca yantritaH
DarmArTaM DarmakANkzI ca vanaM vastum ihAgataH
tvAM tu veditum icCAmi kaTyatAM kAsi kasya vA
iha vA kiMnimittaM tvam AgatA brUhi tattvataH
sAbravId vacanaM SrutvA rAkzasI madanArditA
SrUyatAM rAma vakzyAmi tattvArTaM vacanaM mama
ahaM SUrpaRaKA nAma rAkzasI kAmarUpiRI
araRyaM vicarAmIdam ekA sarvaBayaMkarA
rAvaRo nAma me BrAtA rAkzaso rAkzaseSvaraH
pravfdDanidraS ca sadA kumBakarRo mahAbalaH
viBIzaRas tu DarmAtmA na tu rAkzasacezwitaH
praKyAtavIryO ca raRe BrAtarO KaradUzaRO
tAn ahaM samatikrAntA rAma tvApUrvadarSanAt
samupetAsmi BAvena BartAraM puruzottamam
cirAya Bava BartA me sItayA kiM karizyasi
vikftA ca virUpA ca na seyaM sadfSI tava
aham evAnurUpA te BAryA rUpeRa paSya mAm
imAM virUpAm asatIM karAlAM nirRatodarIm
anena saha te BrAtrA BakzayizyAmi mAnuzIm
tataH parvataSfNgARi vanAni viviDAni ca
paSyan saha mayA kAnta daRqakAn vicarizyasi
ity evam uktaH kAkutsTaH prahasya madirekzaRAm
idaM vacanam AreBe vaktuM vAkyaviSAradaH
tAM tu SUrpaRaKAM rAmaH kAmapASAvapASitAm
svecCayA SlakzRayA vAcA smitapUrvam aTAbravIt
kftadAro 'smi Bavati BAryeyaM dayitA mama
tvadviDAnAM tu nArIRAM suduHKA sasapatnatA
anujas tv eza me BrAtA SIlavAn priyadarSanaH
SrImAn akftadAraS ca lakzmaRo nAma vIryavAn
apUrvI BAryayA cArTI taruRaH priyadarSanaH
anurUpaS ca te BartA rUpasyAsya Bavizyati
enaM Baja viSAlAkzi BartAraM BrAtaraM mama
asapatnA varArohe merum arkapraBA yaTA
iti rAmeRa sA proktA rAkzasI kAmamohitA
visfjya rAmaM sahasA tato lakzmaRam abravIt
asya rUpasya te yuktA BAryAhaM varavarRinI
mayA saha suKaM sarvAn daRqakAn vicarizyasi
evam uktas tu sOmitrI rAkzasyA vAkyakovidaH
tataH SUrpaRaKIM smitvA lakzmaRo yuktam abravIt
kaTaM dAsasya me dAsI BAryA Bavitum icCasi
so 'ham AryeRa paravAn BAtrA kamalavarRinI
samfdDArTasya sidDArTA muditAmalavarRinI
Aryasya tvaM viSAlAkzi BAryA Bava yavIyasI
etAM virUpAm asatIM karAlAM nirRatodarIm
BAryAM vfdDAM parityajya tvAm evEza Bajizyati
ko hi rUpam idaM SrezWaM saMtyajya varavarRini
mAnuzezu varArohe kuryAd BAvaM vicakzaRaH
iti sA lakzmaRenoktA karAlA nirRatodarI
manyate tad vacaH satyaM parihAsAvicakzaRA
sA rAmaM parRaSAlAyAm upavizwaM paraMtapam
sItayA saha durDarzam abravIt kAmamohitA
imAM virUpAm asatIM karAlAM nirRatodarIm
vfdDAM BAryAm avazwaBya na mAM tvaM bahu manyase
adyemAM BakzayizyAmi paSyatas tava mAnuzIm
tvayA saha carizyAmi niHsapatnA yaTAsuKam
ity uktvA mfgaSAvAkzIm alAtasadfSekzaRA
aByaDAvat susaMkrudDA maholkA rohiRIm iva
tAM mftyupASapratimAm ApatantIM mahAbalaH
nigfhya rAmaH kupitas tato lakzmaRam abravIt
krUrEr anAryEH sOmitre parihAsaH kaTaM cana
na kAryaH paSya vEdehIM kaTaM cit sOmya jIvatIm
imAM virUpAm asatIm atimattAM mahodarIm
rAkzasIM puruzavyAGra virUpayitum arhasi
ity ukto lakzmaRas tasyAH krudDo rAmasya paSyataH
udDftya KaqgaM cicCeda karRanAsaM mahAbalaH
nikfttakarRanAsA tu visvaraM sA vinadya ca
yaTAgataM pradudrAva GorA SUrpaRaKA vanam
sA virUpA mahAGorA rAkzasI SoRitokzitA
nanAda viviDAn nAdAn yaTA prAvfzi toyadaH
sA vikzarantI ruDiraM bahuDA GoradarSanA
pragfhya bAhU garjantI praviveSa mahAvanam
tatas tu sA rAkzasasaMGa saMvftaM; KaraM janasTAnagataM virUpitA
upetya taM BrAtaram ugratejasaM; papAta BUmO gaganAd yaTASaniH
tataH saBAryaM BayamohamUrCitA; salakzmaRaM rAGavam AgataM vanam
virUpaRaM cAtmani SoRitokzitA; SaSaMsa sarvaM BaginI Karasya sA
tAM taTA patitAM dfzwvA virUpAM SoRitokzitAm
BaginIM kroDasaMtaptaH KaraH papracCa rAkzasaH
balavikramasaMpannA kAmagA kAmarUpiRI
imAm avasTAM nItA tvaM kenAntakasamA gatA
devaganDarvaBUtAnAm fzIRAM ca mahAtmanAm
ko 'yam evaM mahAvIryas tvAM virUpAM cakAra ha
na hi paSyAmy ahaM loke yaH kuryAn mama vipriyam
antarena sahasrAkzaM mahendraM pAkaSAsanam
adyAhaM mArgaREH prARAn AdAsye jIvitAntakEH
salile kzIram AsaktaM nizpibann iva sArasaH
nihatasya mayA saMKye SarasaMkfttamarmaRaH
saPenaM ruDiraM raktaM medinI kasya pAsyati
kasya patraraTAH kAyAn mAMsam utkftya saMgatAH
prahfzwA Bakzayizyanti nihatasya mayA raRe
taM na devA na ganDarvA na piSAcA na rAkzasAH
mayApakfzwaM kfpaRaM SaktAs trAtuM mahAhave
upalaBya SanEH saMjYAM taM me SaMsitum arhasi
yena tvaM durvinItena vane vikramya nirjitA
iti BrAtur vacaH SrutvA krudDasya ca viSezataH
tataH SUrpaRaKA vAkyaM sabAzpam idam abravIt
taruRO rUpasaMpannO sukUmArO mahAbalO
puRqarIkaviSAlAkzO cIrakfzRAjinAmbarO
ganDarvarAjapratimO pArTivavyaYjanAnvitO
devO vA mAnuzO vA tO na tarkayitum utsahe
taruRI rUpasaMpannA sarvABaraRaBUzitA
dfzwA tatra mayA nArI tayor maDye sumaDyamA
tAByAm uBAByAM saMBUya pramadAm aDikftya tAm
imAm avasTAM nItAhaM yaTAnATAsatI taTA
tasyAS cAnfjuvfttAyAs tayoS ca hatayor aham
saPenaM pAtum icCAmi ruDiraM raRamUrDani
eza me praTamaH kAmaH kftas tAta tvayA Bavet
tasyAs tayoS ca ruDiraM pibeyam aham Ahave
iti tasyAM bruvARAyAM caturdaSa mahAbalAn
vyAdideSa KaraH krudDo rAkzasAn antakopamAn
mAnuzO SastrasaMpannO cIrakfzRAjinAmbarO
pravizwO daRqakAraRyaM GoraM pramadayA saha
tO hatvA tAM ca durvfttAm upAvartitum arhaTa
iyaM ca ruDiraM tezAM BaginI mama pAsyati
manoraTo 'yam izwo 'syA BaginyA mama rAkzasAH
SIGraM saMpadyatAM gatvA tO pramaTya svatejasA
iti pratisamAdizwA rAkzasAs te caturdaSa
tatra jagmus tayA sArDaM GanA vAteritA yaTA
tataH SUrpaRaKA GorA rAGavASramam AgatA
rakzasAm Acacakze tO BrAtarO saha sItayA
te rAmaM parRaSAlAyAm upavizwaM mahAbalam
dadfSuH sItayA sArDaM vEdehyA lakzmaRena ca
tAn dfzwvA rAGavaH SrImAn AgatAM tAM ca rAkzasIm
abravId BrAtaraM rAmo lakzmaRaM dIptatejasaM
muhUrtaM Bava sOmitre sItAyAH pratyanantaraH
imAn asyA vaDizyAmi padavIm AgatAn iha
vAkyam etat tataH SrutvA rAmasya viditAtmanaH
taTeti lakzmaRo vAkyaM rAmasya pratyapUjayat
rAGavo 'pi mahac cApaM cAmIkaraviBUzitam
cakAra sajyaM DarmAtmA tAni rakzAMsi cAbravIt
putrO daSaraTasyAvAM BrAtarO rAmalakzmaRO
pravizwO sItayA sArDaM duScaraM daRqakAvanam
PalamUlASanO dAntO tApasO DarmacAriRO
vasantO daRqakAraRye kimarTam upahiMsaTa
yuzmAn pApAtmakAn hantuM viprakArAn mahAvane
fzIRAM tu niyogena prApto 'haM saSarAsanaH
tizWatEvAtra saMtuzwA nopasarpitum arhaTa
yadi prAREr ihArTo vo nivartaDvaM niSAcarAH
tasya tadvacanaM SrutvA rAkzasAs te caturdaSa
Ucur vAcaM susaMkrudDA brahmaGnaH SUlapARayaH
saMraktanayanA GorA rAmaM raktAntalocanam
paruzA maDurABAzaM hfzwAdfzwaparAkramam
kroDam utpAdya no BartuH Karasya sumahAtmanaH
tvam eva hAsyase prARAn adyAsmABir hato yuDi
kA hi te Saktir ekasya bahUnAM raRamUrDani
asmAkam agrataH sTAtuM kiM punar yodDum Ahave
eBir bAhuprayuktEr naH pariGEH SUlapawwiSEH
prARAMs tyakzyasi vIryaM ca DanuS ca karapIqitam
ity evam uktvA saMrabDA rAkzasAs te caturdaSa
udyatAyuDanistriMSA rAmam evABidudruvuH
cikzipus tAni SUlAni rAGavaM prati durjayam
tAni SUlAni kAkutsTaH samastAni caturdaSa
tAvadBir eva cicCeda SarEH kAYcanaBUzaREH
tataH paScAn mahAtejA nArAcAn sUryasaMniBAn
jagrAha paramakrudDaS caturdaSa SilASitAn
gfhItvA Danur Ayamya lakzyAn uddiSya rAkzasAn
mumoca rAGavo bARAn vajrAn iva SatakratuH
rukmapuNKAS ca viSiKAH pradIptA hemaBUzaRAH
antarikze maholkAnAM baBUvus tulyavarcasaH
te BittvA rakzasAM vegAd vakzAMsi ruDirAplutAH
vinizpetus tadA BUmO nyamajjantASanisvanAH
te BinnahfdayA BUmO CinnamUlA iva drumAH
nipetuH SoRitArdrANgA vikftA vigatAsavaH
tAn BUmO patitAn dfzwvA rAkzasI kroDamUrCitA
paritrastA punas tatra vyasfjad BEravaM ravam
sA nadantI mahAnAdaM javAc CUrpaRaKA punaH
upagamya KaraM sA tu kiM cit saMSuzka SoRitA
papAta punar evArtA saniryAseva vallarI
nipAtitAn prekzya raRe tu rAkzasAn; praDAvitA SUrpaRaKA punas tataH
vaDaM ca tezAM niKilena rakzasAM; SaSaMsa sarvaM BaginI Karasya sA
sa punaH patitAM dfzwvA kroDAc CUrpaRaKAM KaraH
uvAca vyaktatA vAcA tAm anarTArTam AgatAm
mayA tv idAnIM SUrAs te rAkzasA ruDirASanAH
tvatpriyArTaM vinirdizwAH kimarTaM rudyate punaH
BaktAS cEvAnuraktAS ca hitAS ca mama nityaSaH
Gnanto 'pi na nihantavyA na na kuryur vaco mama
kim etac Crotum icCAmi kAraRaM yatkfte punaH
hA nATeti vinardantI sarpavad vezwase kzitO
anATavad vilapasi kiM nu nATe mayi sTite
uttizWottizWa mA BEzIr vEklavyaM tyajyatAm iha
ity evam uktA durDarzA KareRa parisAntvitA
vimfjya nayane sAsre KaraM BrAtaram abravIt
prezitAS ca tvayA SUrA rAkzasAs te caturdaSa
nihantuM rAGavaM GorA matpriyArTaM salakzmaRam
te tu rAmeRa sAmarzAH SUlapawwiSapARayaH
samare nihatAH sarve sAyakEr marmaBediBiH
tAn BUmO patitAn dfzwvA kzaRenEva mahAbalAn
rAmasya ca mahat karma mahAMs trAso 'Bavan mama
sAsmi BItA samudvignA vizaRRA ca niSAcara
SaraRaM tvAM punaH prAptA sarvato BayadarSinI
vizAdanakrADyuzite paritrAsormimAlini
kiM mAM na trAyase magnAM vipule SokasAgare
ete ca nihatA BUmO rAmeRa niSitEH SarEH
ye ca me padavIM prAptA rAkzasAH piSitASanAH
mayi te yady anukroSo yadi rakzaHsu tezu ca
rAmeRa yadi Saktis te tejo vAsti niSAcara
daRqakAraRyanilayaM jahi rAkzasakaRwakam
yadi rAmaM mamAmitram adya tvaM na vaDizyasi
tava cEvAgrataH prARAMs tyakzyAmi nirapatrapA
budDyAham anupaSyAmi na tvaM rAmasya saMyuge
sTAtuM pratimuKe SaktaH sacApasya mahAraRe
SUramAnI na SUras tvaM miTyAropitavikramaH
mAnuzO yan na Saknozi hantuM tO rAmalakzmaRO
apayAhi janasTAnAt tvaritaH sahabAnDavaH
niHsattvasyAlpavIryasya vAsas te kIdfSas tv iha
rAmatejo'BiBUto hi tvaM kzipraM vinaSizyasi
sa hi tejaHsamAyukto rAmo daSaraTAtmajaH
BrAtA cAsya mahAvIryo yena cAsmi virUpitA
evam ADarzitaH SUraH SUrpaRaKyA Karas tadA
uvAca rakzasAM maDye KaraH KarataraM vacaH
tavApamAnapraBavaH kroDo 'yam atulo mama
na Sakyate DArayituM lavaRAmBa ivotTitam
na rAmaM gaRaye vIryAn mAnuzaM kzIRajIvitam
AtmA duScaritEH prARAn hato yo 'dya vimokzyati
bAzpaH saMhriyatAm eza saMBramaS ca vimucyatAm
ahaM rAmaH saha BrAtrA nayAmi yamasAdanam
paraSvaDahatasyAdya mandaprARasya BUtale
rAmasya ruDiraM raktam uzRaM pAsyasi rAkzasi
sA prahfzwvA vacaH SrutvA Karasya vadanAc cyutam
praSaSaMsa punar mOrKyAd BrAtaraM rakzasAM varam
tayA paruzitaH pUrvaM punar eva praSaMsitaH
abravId dUzaRaM nAma KaraH senApatiM tadA
caturdaSa sahasrARi mama cittAnuvartinAm
rakzasIM BImavegAnAM samarezv anivartinAm
nIlajImUtavarRAnAM GorARAM krUrakarmaRAm
lokasiMhAvihArARAM balinAm ugratejasAm
tezAM SArdUladarpARAM mahAsyAnAaM mahOjasAm
sarvodyogam udIrRAnAM rakzasAM sOmya kAraya
upasTApaya me kzipraM raTaM sOmya DanUMzi ca
SarAMS ca citrAn KaqgAMS ca SaktIS ca viviDAH SitAH
agre niryAtum icCAmi pOlastyAnAM mahAtmanAm
vaDArTaM durvinItasya rAmasya raRakovidaH
iti tasya bruvARasya sUryavarRaM mahAraTam
sadaSvEH SabalEr yuktam Acacakze 'Ta dUzaRaH
taM meruSiKarAkAraM taptakAYcanaBUzaRam
hemacakram asaMbADaM vEdUryamaya kUbaram
matsyEH puzpEr drumEH SElES candrasUryES ca kAYcanEH
mANgalyEH pakzisaMGES ca tArABiS ca samAvftam
DvajanistriMSasaMpannaM kiNkiRIkaviBUzitam
sadaSvayuktaM so 'marzAd Aruroha raTaM KaraH
niSAmya taM raTagataM rAakzasA BImavikramAH
tasTuH saMparivAryEnaM dUzaRaM ca mahAbalam
Karas tu tAn mahezvAsAn GoracarmAyuDaDvajAn
niryAtety abravId dfzwvA raTasTaH sarvarAkzasAn
tatas tad rAkzasaM sEnyaM GoracarmAyuDaDvajam
nirjagAma janasTAnAn mahAnAdaM mahAjavam
mudgarEH pawwiSEH SUlEH sutIkzRES ca paraSvaDEH
KaqgES cakrES ca hastasTEr BrAjamAnES ca tomarEH
SaktiBiH patiGEr GorEr atimAtrES ca kArmukEH
gadAsimusalEr vajrEr gfhItEr BImadarSanEH
rAkzasAnAM suGorARAM sahasrARi caturdaSa
niryAtAni janasTAnAt KaracittAnuvartinAm
tAMs tv aBidravato dfzwvA rAkzasAn BImavikramAn
KarasyApi raTaH kiM cij jagAma tadanantaram
tatas tAY SabalAn aSvAMs taptakAYcanaBUzitAn
Karasya matam AjYAya sAraTiH samacodayat
sa codito raTaH SIGraM Karasya ripuGAtinaH
SabdenApUrayAm Asa diSaS ca pratiSas taTA
pravfdDamanyus tu KaraH Karasvano; ripor vaDArTaM tvarito
y.aT.AntakaH
acUcudat sAraTim unnadan punar; mahAbalo meGa ivASmavarzavAn
tat prayAtaM balaM Goram aSivaM SoRitodakam
aByavarzan mahAmeGas tumulo gardaBAruRaH
nipetus turagAs tasya raTayuktA mahAjavAH
same puzpacite deSe rAjamArge yadfcCayA
SyAmaM ruDiraparyantaM baBUva parivezaRam
alAtacakrapratimaM pratigfhya divAkaram
tato Dvajam upAgamya hemadaRqaM samucCritam
samAkramya mahAkAyas tasTO gfDraH sudAruRaH
janasTAnasamIpe ca samAkramya KarasvanAH
visvarAn viviDAMS cakrur mAMsAdA mfgapakziRaH
vyAjahruS ca padIptAyAM diSi vE BEravasvanam
aSivA yAtu dAhAnAM SivA GorA mahAsvanAH
praBinnagirisaMkASAs toyaSozitaDAriRaH
AkASaM tad anAkASaM cakrur BImA balAhakAH
baBUva timiraM Goram udDataM romaharzaRam
diSo vA vidiSo vApi suvyaktaM na cakASire
kzatajArdrasavarRABA saMDyAkAlaM vinA baBO
KarasyABimuKaM nedus tadA GorA mfgAH KagAH
nityASivakarA yudDe SivA GoranidarSanAH
nedur balasyABimuKaM jvAlodgAriBir AnanEH
kabanDaH pariGABAso dfSyate BAskarAntike
jagrAha sUryaM svarBAnur aparvaRi mahAgrahaH
pravAti mArutaH SIGraM nizpraBo 'BUd divAkaraH
utpetuS ca vinA rAtriM tArAH KadyotasapraBAH
saMlInamInavihagA nalinyaH puzpapaNkajAH
tasmin kzaRe baBUvuS ca vinA puzpaPalEr drumAH
udDUtaS ca vinA vAtaM reRur jalaDarAruRaH
vIcIkUcIti vASyanto baBUvus tatra sArikAH
ulkAS cApi sanirGozA nipetur GoradarSanAH
pracacAla mahI cApi saSElavanakAnanA
Karasya ca raTasTasya nardamAnasya DImataH
prAkampata BujaH savyaH KaraS cAsyAvasajjata
sAsrA saMpadyate dfzwiH paSyamAnasya sarvataH
lalAwe ca rujA jAtA na ca mohAn nyavartata
tAn samIkzya mahotpAtAn utTitAn romaharzaRAn
abravId rAkzasAn sarvAn prahasan sa Karas tadA
mahotpAtAn imAn sarvAn utTitAn GoradarSanAn
na cintayAmy ahaM vIryAd balavAn durbalAn iva
tArA api SarEs tIkzREH pAtayeyaM naBastalAt
mftyuM maraRaDarmeRa saMkrudDo yojayAmy aham
rAGavaM taM balotsiktaM BrAtaraM cApi lakzmaRam
ahatvA sAyakEs tIkzREr nopAvartitum utsahe
sakAmA BaginI me 'stu pItvA tu ruDiraM tayoH
yannimittaM tu rAmasya lakzmaRasya viparyayaH
na kva cit prAptapUrvo me saMyugezu parAjayaH
yuzmAkam etat pratyakzaM nAnftaM kaTayAmy aham
devarAjam api krudDo mattErAvatayAyinam
vajrahastaM raRe hanyAM kiM punas tO ca mAnuzO
sA tasya garjitaM SrutvA rAkzasasya mahAcamUH
praharzam atulaM leBe mftyupASAvapASitA
sameyuS ca mahAtmAno yudDadarSanakANkziRaH
fzayo devaganDarvAH sidDAS ca saha cAraREH
sametya coruH sahitAs te 'nyAyaM puRyakarmaRaH
svasti gobrAhmaReByo 'stu lokAnAM ye ca saMmatAH
jayatAM rAGavo yudDe pOlastyAn rajanIcarAn
cakrA hasto yaTA yudDe sarvAn asurapuMgavAn
etac cAnyac ca bahuSo bruvARAH paramarzayaH
dadfSur vAhinIM tezAM rAkzasAnAM gatAyuzAm
raTena tu Karo vegAt sEnyasyAgrAd viniHsftaH
taM dfzwvA rAkzasaM BUyo rAkzasAS ca viniHsftAH
Syena gAmI pfTugrIvo yajYaSatrur vihaMgamaH
durjayaH karavIrAkzaH paruzaH kAlakArmukaH
meGamAlI mahAmAlI sarpAsyo ruDirASanaH
dvAdaSEte mahAvIryAH pratasTur aBitaH Karam
mahAkapAlaH sTUlAkzaH pramATI triSirAs taTA
catvAra ete senAgryA dUzaRaM pfzWato 'nvayuH
sA BImavegA samarABikAmA; sudAruRA rAkzasavIra senA
tO rAjaputrO sahasAByupetA; mAlAgrahARAm iva candrasUryO
ASramaM prati yAte tu Kare KaraparAkrame
tAn evOtpAtikAn rAmaH saha BrAtrA dadarSa ha
tAn utpAtAn mahAGorAn utTitAn romaharzaRAn
prajAnAm ahitAn dfzwvA vAkyaM lakzmaRam abravIt
imAn paSya mahAbAho sarvaBUtApahAriRaH
samutTitAn mahotpAtAn saMhartuM sarvarAkzasAn
amI ruDiraDArAs tu visfjantaH KarasvanAn
vyomni meGA vivartante paruzA gardaBAruRAH
saDUmAS ca SarAH sarve mama yudDABinandinaH
rukmapfzWAni cApAni vivezwante ca lakzmaRa
yAdfSA iha kUjanti pakziRo vanacAriRaH
agrato no BayaM prAptaM saMSayo jIvitasya ca
saMprahAras tu sumahAn Bavizyati na saMSayaH
ayam AKyAti me bAhuH sPuramARo muhur muhuH
saMnikarze tu naH SUra jayaM SatroH parAjayam
supraBaM ca prasannaM ca tava vaktraM hi lakzyate
udyatAnAM hi yudDArTaM yezAM Bavati lakzmaRaH
nizpraBaM vadanaM tezAM Bavaty AyuH parikzayaH
anAgataviDAnaM tu kartavyaM SuBam icCatA
ApadaM SaNkamAnena puruzeRa vipaScitA
tasmAd gfhItvA vEdehIM SarapARir DanurDaraH
guhAm ASrayaSElasya durgAM pAdapasaMkulAm
pratikUlitum icCAmi na hi vAkyam idaM tvayA
SApito mama pAdAByAM gamyatAM vatsa mAciram
evam uktas tu rAmeRa lakzmaRaH saha sItayA
SarAn AdAya cApaM ca guhAM durgAM samASrayat
tasmin pravizwe tu guhAM lakzmaRe saha sItayA
hanta niryuktam ity uktvA rAmaH kavacam AviSat
sA tenAgninikASena kavacena viBUzitaH
baBUva rAmas timire viDUmo 'gnir ivotTitaH
sa cApam udyamya mahac CarAn AdAya vIryavAn
baBUvAvasTitas tatra jyAsvanEH pUrayan diSaH
tato devAH saganDarvAH sidDAS ca saha cAraREH
UcuH paramasaMtrastA guhyakAS ca parasparam
caturdaSa sahasrARi rakzasAM BImakarmaRAm
ekaS ca rAmo DarmAtmA kaTaM yudDaM Bavizyati
tato gamBIranirhrAdaM GoravarmAyuDaDvajam
anIkaM yAtuDAnAnAM samantAt pratyadfSyata
siMhanAdaM visfjatAm anyonyam aBigarjatAm
cApAni visParayatAM jfmBatAM cApy aBIkzRaSaH
vipraGuzwasvanAnAM ca dunduBIMS cApi niGnatAm
tezAM sutumulaH SabdaH pUrayAm Asa tad vanam
tena Sabdena vitrastAH SvApadA vanacAriRaH
dudruvur yatra niHSabdaM pfzWato nAvalokayan
tat tv anIkaM mahAvegaM rAmaM samupasarpata
GftanAnApraharaRaM gamBIraM sAgaropamam
rAmo 'pi cArayaMS cakzuH sarvato raRapaRqitaH
dadarSa KarasEnyaM tad yudDABimuKam udyatam
vitatya ca Danur BImaM tURyAS codDftya sAyakAn
kroDam AhArayat tIvraM vaDArTaM sarvarakzasAm
duzprekzyaH so 'Bavat krudDo yugAntAgnir iva jvalan
taM dfzwvA tejasAvizwaM prAvyaTan vanadevatAH
tasya krudDasya rUpaM tu rAmasya dadfSe tadA
dakzasyeva kratuM hantum udyatasya pinAkinaH
avazwabDaDanuM rAmaM krudDaM ca ripuGAtinam
dadarSASramam Agamya KaraH saha puraHsarEH
taM dfzwvA saguRaM cApam udyamya KaraniHsvanam
rAmasyABimuKaM sUtaM codyatAm ity acodayat
sa KarasyAjYayA sUtas turagAn samacodayat
yatra rAmo mahAbAhur eko Dunvan DanuH sTitaH
taM tu nizpatitaM dfzwvA sarve te rajanIcarAH
nardamAnA mahAnAdaM sacivAH paryavArayan
sa tezAM yAtuDAnAnAM maDye rato gataH KaraH
baBUva maDye tArARAM lohitANga ivoditaH
tatas taM BImaDanvAnaM krudDAH sarve niSAcarAH
rAmaM nAnAviDEH SastrEr aByavarzanta durjayam
mudgarEr AyasEH SUlEH prAsEH KaqgEH paraSvaDEH
rAkzasAH samare rAmaM nijaGnU rozatatparAH
te balAhakasaMkASA mahAnAdA mahAbalAH
aByaDAvanta kAkutsTaM rAmaM yudDe jiGAMsavaH
te rAme SaravarzARi vyasfjan rakzasAM guRAH
SElendram iva DArABir varzamARA mahADanAH
sa tEH parivfto GorE rAGavo rakzasAM gaREH
tiTizv iva mahAdevo vftaH pArizadAM gaREH
tAni muktAni SastrARi yAtuDAnEH sa rAGavaH
pratijagrAha viSiKEr nadyoGAn iva sAgaraH
sa tEH praharaREr GorEr BinnagAtro na vivyaTe
rAmaH pradIptEr bahuBir vajrEr iva mahAcalaH
sa vidDaH kzatajAdigDaH sarvagAtrezu rAGavaH
baBUva rAmaH saMDyABrEr divAkara ivAvftaH
vizedur devaganDarvAH sidDAS ca paramarzayaH
ekaM sahastrEr bahuBis tadA dfzwvA samAvftam
tato rAmaH susaMkrudDo maRqalIkftakArmukaH
sasarja niSitAn bARAY SataSo 'Ta sahasraSaH
durAvArAn durvizahAn kAlapASopamAn raRe
mumoca lIlayA rAmaH kaNkapatrAn ajihmagAn
te SarAH SatrusEnyezu muktA rAmeRa lIlayA
AdadU rakzasAM prARAn pASAH kAlakftA iva
BittvA rAkzasadehAMs tAMs te SarA ruDirAplutAH
antarikzagatA rejur dIptAgnisamatejasaH
asaMKyeyAs tu rAmasya sAyakAS cApamaRqalAt
vinizpetur atIvogrA rakzaH prARApahAriRaH
tEr DanUMzi DvajAgrARi varmARi ca SirAMsi ca
bahUn sahastABaraRAn UrUn karikaropamAn
tato nAlIkanArAcEs tIkzRAgrES ca vikarRiBiH
BImam ArtasvaraM cakrur BidyamAnA niSAcarAH
tat sEnyaM niSitEr bAREr arditaM marmaBediBiH
rAmeRa na suKaM leBe SuzkaM vanam ivAgninA
ke cid BImabalAH SUrAH SUlAn KaqgAn paraSvaDAn
cikzipuH paramakrudDA rAmAya rajanIcarAH
tAni bAREr mahAbAhuH SastrARy AvArya rAGavaH
jahAra samare prARAMS cicCeda ca SiroDarAn
avaSizwAS ca ye tatra vizaRRAS ca niSAcarAH
Karam evAByaDAvanta SaraRArTaM SarArditAH
tAn sarvAn punar AdAya samASvAsya ca dUzaRaH
aByaDAvata kAkutsTaM krudDo rudram ivAntakaH
nivfttAs tu punaH sarve dUzaRASrayanirBayAH
rAmam evAByaDAvanta sAlatAlaSilAyuDAH
tad baBUvAdButaM yudDaM tumulaM romaharzaRam
rAmasyAsya mahAGoraM punas tezAM ca rakzasAm
tad drumARAM SilAnAM ca varzaM prARaharaM mahat
pratijagrAha DarmAtmA rAGavas tIkzRasAyakEH
pratigfhya ca tad varaM nimIlita ivarzaBaH
rAmaH kroDaM paraM Beje vaDArTaM sarvarakzasAm
tataH kroDasamAvizwaH pradIpta iva tejasA
SarEr aByakirat sEnyaM sarvataH sahadUzaRam
tataH senApatiH krudDo dUzaRaH SatrudUzaRaH
jagrAha giriSfNgABaM pariGaM romaharzaRam
vezwitaM kAYcanEH pawwEr devasEnyABimardanam
AyasEH SaNkuBis tIkzREH kIrRaM paravasokzitAm
vajrASanisamasparSaM paragopuradAraRam
taM mahoragasaMkASaM pragfhya pariGaM raRe
dUzaRo 'Byapatad rAmaM krUrakarmA niSAcaraH
tasyABipatamAnasya dUzaRasya sa rAGavaH
dvAByAM SarAByAM cicCeda sahastABaraRO BujO
Brazwas tasya mahAkAyaH papAta raRamUrDani
pariGaS Cinnahastasya SakraDvaja ivAgrataH
sa karAByAM vikIrRAByAM papAta Buvi dUzaRaH
vizARAByAM viSIrRAByAM manasvIva mahAgajaH
dfzwvA taM patitaM BUmO dUzaRaM nihataM raRe
sADu sADv iti kAkutsTaM sarvaBUtAny apUjayan
etasminn antare krudDAs trayaH senAgrayAyinaH
saMhatyAByadravan rAmaM mftyupASAvapASitAH
mahAkapAlaH sTUlAkzaH pramATI ca mahAbalaH
mahAkapAlo vipulaM SUlam udyamya rAkzasaH
sTUlAkzaH pawwiSaM gfhya pramATI ca paraSvaDam
dfzwvEvApatatas tAMs tu rAGavaH sAyakEH SitEH
tIkzRAgrEH pratijagrAha saMprAptAn atiTIn iva
mahAkapAlasya SiraS cicCeda raGunaNganaH
asaMKyeyEs tu bAROGEH pramamATa pramATinam
sTUlAkzasyAkziRI tIkzREH pUrayAm Asa sAyakEH
sa papAta hato BUmO viwapIva mahAdrumaH
tataH pAvakasaMkASEr hemavajraviBUzitEH
jaGanaSezaM tejasvI tasya sEnyasya sAyakEH
te rukmapuNKA viSiKAH saDUmA iva pAvakAH
nijaGnus tAni rakzAMsi vajrA iva mahAdrumAn
rakzasAM tu SataM rAmaH SatenEkena karRinA
sahasraM ca sahasreRa jaGAna raRamUrDani
tEr BinnavarmABaraRAS CinnaBinnaSarAsanAH
nipetuH SoRitAdigDA DaraRyAM rajanIcarAH
tEr muktakeSEH samare patitEH SoRitokzitEH
AstIrRA vasuDA kftsnA mahAvediH kuSEr iva
kzaRena tu mahAGoraM vanaM nihatarAkzasaM
baBUva niraya praKyaM mAMsaSoRitakardamam
caturdaSa sahasrARi rakzasAM BImakarmaRAm
hatAny ekena rAmeRa mAnuzeRa padAtinA
tasya sEnyasya sarvasya KaraH Sezo mahAraTaH
rAkzasas triSirAS cEva rAmaS ca ripusUdanaH
tatas tu tad BImabalaM mahAhave; samIkzya rAmeRa hataM balIyasA
raTena rAmaM mahatA Karas tataH; samAsasAdendra ivodyatASaniH
KaraM tu rAmABimuKaM prayAntaM vAhinIpatiH
rAkzasas triSirA nAma saMnipatyedam abravIt
mAM niyojaya vikrAnta saMnivartasva sAhasAt
paSya rAmaM mahAbAhuM saMyuge vinipAtitam
pratijAnAmi te satyam AyuDaM cAham AlaBe
yaTA rAmaM vaDizyAmi vaDArhaM sarvarakzasAm
ahaM vAsya raRe mftyur eza vA samare mama
vinivartya raRotsAhaM muhUrtaM prASniko Bava
prahfzwo vA hate rAme janasTAnaM prayAsyasi
mayi vA nihate rAmaM saMyugAyopayAsyasi
Karas triSirasA tena mftyuloBAt prasAditaH
gacCa yuDyety anujYAto rAGavABimuKo yayO
triSirAS ca raTenEva vAjiyuktena BAsvatA
aByadravad raRe rAmaM triSfNga iva parvataH
SaraDArA samUhAn sa mahAmeGa ivotsfjan
vyasfjat sadfSaM nAdaM jalArdrasyeva dunduBeH
AgacCantaM triSirasaM rAkzasaM prekzya rAGavaH
DanuzA pratijagrAha viDunvan sAyakAY SitAn
sa saMprahAras tumulo rAma triSirasor mahAn
baBUvAtIva balinoH siMhakuYjarayor iva
tatas triSirasA bAREr lalAwe tAqitas triBiH
amarzI kupito rAmaH saMrabDam idam abravIt
aho vikramaSUrasya rAkzasasyedfSaM balam
puzpEr iva SarEr yasya lalAwe 'smi parikzataH
mamApi pratigfhRIzva SarAMS cApaguRacyutAn
evam uktvA tu saMrabDaH SarAn ASIvizopamAn
triSiro vakzasi krudDo nijaGAna caturdaSa
caturBis turagAn asya SarEH saMnataparvaBiH
nyapAtayata tejasvI caturas tasya vAjinaH
azwaBiH sAyakEH sUtaM raTopasTe nyapAtayat
rAmaS cicCeda bARena DvajaM cAsya samucCritam
tato hataraTAt tasmAd utpatantaM niSAcaram
biBeda rAmas taM bAREr hfdaye so 'Bavaj jaqaH
sAyakES cAprameyAtmA sAmarzas tasya rakzasaH
SirAMsy apAtayat trIRi vegavadBis triBiH SatEH
sa BUmO SoRitodgArI rAmabARABipIqitaH
nyapatat patitEH pUrvaM svaSiroBir niSAcaraH
hataSezAs tato BagnA rAkzasAH KarasaMSrayAH
dravanti sma na tizWanti vyAGratrastA mfgA iva
tAn Karo dravato dfzwvA nivartya ruzitaH svayam
rAmam evABidudrAva rAhuS candramasaM yaTA
nihataM dUzaRaM dfzwvA raRe triSirasA saha
KarasyApy aBavat trAso dfzwvA rAmasya vikramam
sa dfzwvA rAkzasaM sEnyam avizahyaM mahAbalam
hatam ekena rAmeRa dUzaRas triSirA api
tad balaM hataBUyizWaM vimanAH prekzya rAkzasaH
AsasAda Karo rAmaM namucir vAsavaM yaTA
vikfzya balavac cApaM nArAcAn raktaBojanAn
KaraS cikzepa rAmAya krudDAn ASIvizAn iva
jyAM viDunvan subahuSaH SikzayAstrARi darSayan
cacAra samare mArgAY SarE raTagataH KaraH
sa sarvAS ca diSo bAREH pradiSaS ca mahAraTaH
pUrayAm Asa taM dfzwvA rAmo 'pi sumahad DanuH
sa sAyakEr durvizahEH sasPuliNgEr ivAgniBiH
naBaS cakArAvivaraM parjanya iva vfzwiBiH
tad baBUva SitEr bAREH KararAmavisarjitEH
paryAkASam anAkASaM sarvataH SarasaMkulam
SarajAlAvftaH sUryo na tadA sma prakASate
anyonyavaDasaMramBAd uBayoH saMprayuDyatoH
tato nAlIkanArAcEs tIkzRAgrES ca vikarRiBiH
AjaGAna raRe rAmaM totrEr iva mahAdvipam
taM raTasTaM DanuzpARiM rAkzasaM paryavasTitam
dadfSuH sarvaBUtAni pASahastam ivAntakam
taM siMham iva vikrAntaM siMhavikrAntagAminam
dfzwvA nodvijate rAmaH siMhaH kzudramfgaM yaTA
tataH sUryanikASena raTena mahatA KaraH
AsasAda raRe rAmaM pataNga iva pAvakam
tato 'sya saSaraM cApaM muzwideSe mahAtmanaH
KaraS cicCeda rAmasya darSayan pARilAGavam
sa punas tv aparAn sapta SarAn AdAya varmaRi
nijaGAna raRe krudDaH SakrASanisamapraBAn
tatas tat prahataM bAREH KaramuktEH suparvaBiH
papAta kavacaM BUmO rAmasyAdityavarcasaH
sa SarEr arpitaH krudDaH sarvagAtrezu rAGavaH
rarAja samare rAmo viDUmo 'gnir iva jvalan
tato gamBIranirhrAdaM rAmaH SatrunibarhaRaH
cakArAntAya sa ripoH sajyam anyan mahad DanuH
sumahad vEzRavaM yat tad atisfzwaM maharziRA
varaM tad Danur udyamya KaraM samaBiDAvata
tataH kanakapuNKEs tu SarEH saMnataparvaBiH
cicCeda rAmaH saMkrudDaH Karasya samare Dvajam
sa darSanIyo bahuDA vicCinnaH kAYcano DvajaH
jagAma DaraRIM sUryo devatAnAm ivAjYayA
taM caturBiH KaraH krudDo rAmaM gAtrezu mArgaREH
vivyADa hfdi marmajYo mAtaNgam iva tomarEH
sa rAmo bahuBir bAREH KarakArmukaniHsftEH
vidDo ruDirasiktANgo baBUva ruzito BfSam
sa Danur DanvinAM SrezWaH pragfhya paramAhave
mumoca paramezvAsaH zaw SarAn aBilakzitAn
Sirasy ekena bARena dvAByAM bAhvor aTArpayat
triBiS candrArDavaktrES ca vakzasy aBijaGAna ha
tataH paScAn mahAtejA nArAcAn BAskaropamAn
jiGAMsU rAkzasaM krudDas trayodaSa SilASitAn
tato 'sya yugam ekena caturBiS caturo hayAn
zazWena ca SiraH saMKye cicCeda KarasAraTeH
triBis triveRuM balavAn dvAByAm akzaM mahAbalaH
dvAdaSena tu bARena Karasya saSaraM DanuH
CittvA vajranikASena rAGavaH prahasann iva
3.027.028g trayodaSenendrasamo biBeda samare Karam
praBagnaDanvA viraTo hatASvo hatasAraTiH
gadApARir avaplutya tasTO BUmO Karas tadA
tat karma rAmasya mahAraTasya; sametya devAS ca maharzayaS ca
apUjayan prAYjalayaH prahfzwAs; tadA vimAnAgragatAH sametAH
KaraM tu viraTaM rAmo gadApARim avasTitam
mfdupUrvaM mahAtejAH paruzaM vAkyam abravIt
gajASvaraTasaMbADe bale mahati tizWatA
kftaM sudAruRaM karma sarvalokajugupsitam
udvejanIyo BUtAnAM nfSaMsaH pApakarmakft
trayARAm api lokAnAm ISvaro 'pi na tizWati
karma lokavirudDaM tu kurvARaM kzaRadAcara
tIkzRaM sarvajano hanti sarpaM duzwam ivAgatam
loBAt pApAni kurvARaH kAmAd vA yo na buDyate
BrazwaH paSyati tasyAntaM brAhmaRI karakAd iva
vasato daRqakAraRye tApasAn DarmacAriRaH
kiM nu hatvA mahABAgAn PalaM prApsyasi rAkzasa
na ciraM pApakarmARaH krUrA lokajugupsitAH
ESvaryaM prApya tizWanti SIrRamUlA iva drumAH
avaSyaM laBate kartA PalaM pApasya karmaRaH
GoraM paryAgate kAle drumaH puzpam ivArtavam
nacirAt prApyate loke pApAnAM karmaRAM Palam
savizARAm ivAnnAnAM BuktAnAM kzaRadAcara
pApam AccaratAM GoraM lokasyApriyam icCatAm
aham AsAdito rAjA prARAn hantuM niSAcara
adya hi tvAM mayA muktAH SarAH kAYcanaBUzaRAH
vidArya nipatizyanti valmIkam iva pannagAH
ye tvayA daRqakAraRye BakzitA DarmacAriRaH
tAn adya nihataH saMKye sasEnyo 'nugamizyasi
adya tvAM nihataM bAREH paSyantu paramarzayaH
nirayasTaM vimAnasTA ye tvayA hiMsitAH purA
prahara tvaM yaTAkAmaM kuru yatnaM kulADama
adya te pAtayizyAmi Siras tAlaPalaM yaTA
evam uktas tu rAmeRa krudDaH saMraktalocanaH
pratyuvAca tato rAmaM prahasan kroDamUrCitaH
prAkftAn rAkzasAn hatvA yudDe daSaraTAtmaja
AtmanA kaTam AtmAnam apraSasyaM praSaMsasi
vikrAntA balavanto vA ye Bavanti nararzaBAH
kaTayanti na te kiM cit tejasA svena garvitAH
prAkftAs tv akftAtmAno loke kzatriyapAMsanAH
nirarTakaM vikatTante yaTA rAma vikatTase
kulaM vyapadiSan vIraH samare ko 'BiDAsyati
mftyukAle hi saMprApte svayam aprastave stavam
sarvaTA tu laGutvaM te katTanena vidarSitam
suvarRapratirUpeRa tapteneva kuSAgninA
na tu mAm iha tizWantaM paSyasi tvaM gadADaram
DarADaram ivAkampyaM parvataM DAtuBiS citam
paryApto 'haM gadApARir hantuM prARAn raRe tava
trayARAm api lokAnAM pASahasta ivAntakaH
kAmaM bahv api vaktavyaM tvayi vakzyAmi na tv aham
astaM gacCed Di savitA yudDaviGras tato Bavet
caturdaSa sahasrARi rAkzasAnAM hatAni te
tvadvinASAt karomy adya tezAm aSrupramArjanam
ity uktvA paramakrudDas tAM gadAM paramANgadAm
KaraS cikzepa rAmAya pradIptAm aSaniM yaTA
KarabAhupramuktA sA pradIptA mahatI gadA
BasmavfkzAMS ca gulmAMS ca kftvAgAt tatsamIpataH
tAm ApatantIM jvalitAM mftyupASopamAM gadA
antarikzagatAM rAmaS cicCeda bahuDA SarEH
sA viSIrRA SarEr BinnA papAta DaraRItale
gadAmantrOzaDibalEr vyAlIva vinipAtitA
BittvA tu tAM gadAM bARE rAGavo DarmavatsalaH
smayamAnaH KaraM vAkyaM saMrabDam idam abravIt
etat te balasarvasvaM darSitaM rAkzasADama
SaktihInataro matto vfTA tvam upagarjitam
ezA bARavinirBinnA gadA BUmitalaM gatA
aBiDAnapragalBasya tava pratyayaGAtinI
yat tvayoktaM vinazwAnAm idam aSrupramArjanam
rAkzasAnAM karomIti miTyA tad api te vacaH
nIcasya kzudraSIlasya miTyAvfttasya rakzasaH
prARAn apaharizyAmi garutmAn amftaM yaTA
adya te BinnakaRWasya PenabudbudaBUzitam
vidAritasya madbAREr mahI pAsyati SoRitam
pAMsurUzitasarvANgaH srastanyastaBujadvayaH
svapsyase gAM samASlizya durlaBAM pramadAm iva
pravfdDanidre Sayite tvayi rAkzasapAMsane
Bavizyanty aSaraRyAnAM SaraRyA daRqakA ime
janasTAne hatasTAne tava rAkzasamacCarEH
nirBayA vicarizyanti sarvato munayo vane
adya viprasarizyanti rAkzasyo hatabAnDavAH
bAzpArdravadanA dInA BayAd anyaBayAvahAH
adya SokarasajYAs tA Bavizyanti niSAcara
anurUpakulAH patnyo yAsAM tvaM patir IdfSaH
nfSaMsaSIla kzudrAtman nityaM brAhmaRakaRwaka
tvatkfte SaNkitEr agnO muniBiH pAtyate haviH
tam evam aBisaMrabDaM bruvARaM rAGavaM raRe
Karo nirBartsayAm Asa rozAt Karatara svanaH
dfQaM Kalv avalipto 'si Bayezv api ca nirBayaH
vAcyAvAcyaM tato hi tvaM mftyuvaSyo na buDyase
kAlapASaparikziptA Bavanti puruzA hi ye
kAryAkAryaM na jAnanti te nirastazaqindriyAH
evam uktvA tato rAmaM saMruDya BfkuwiM tataH
sa dadarSa mahAsAlam avidUre niSAcaraH
raRe praharaRasyArTe sarvato hy avalokayan
sa tam utpAwayAm Asa saMdfSya daSanacCadam
taM samutkzipya bAhuByAM vinarditvA mahAbalaH
rAmam uddiSya cikzepa hatas tvam iti cAbravIt
tam ApatantaM bAROGES CittvA rAmaH pratApavAn
rozam AhArayat tIvraM nihantuM samare Karam
jAtasvedas tato rAmo rozAd raktAntalocanaH
nirbiBeda sahasreRa bARAnAM samare Karam
tasya bARAntarAd raktaM bahu susrAva Penilam
gireH prasravaRasyeva toyaDArAparisravaH
vihvalaH sa kfto bAREH Karo rAmeRa saMyuge
matto ruDiraganDena tam evAByadravad drutam
tam ApatantaM saMrabDaM kftAstro ruDirAplutam
apasarpat pratipadaM kiM cit tvaritavikramaH
tataH pAvakasaMkASaM baDAya samare Saram
Karasya rAmo jagrAha brahmadaRqam ivAparam
sa tad dattaM maGavatA surarAjena DImatA
saMdaDe ca sa DarmAtmA mumoca ca KaraM prati
sa vimukto mahAbARo nirGAtasamaniHsvanaH
rAmeRa Danur udyamya Karasyorasi cApatat
sa papAta Karo BUmO dahyamAnaH SarAgninA
rudreREva vinirdagDaH SvetAraRye yaTAnDakaH
sa vftra iva vajreRa Penena namucir yaTAa
balo vendrASanihato nipapAta hataH KaraH
tato rAjarzayaH sarve saMgatAH paramarzayaH
saBAjya muditA rAmam idaM vacanam abruvan
etadarTaM mahAtejA mahendraH pAkaSAsanaH
SaraBaNgASramaM puRyam AjagAma puraMdaraH
AnItas tvam imaM deSam upAyena maharziBiH
ezAM vaDArTaM krUrARAM rakzasAM pApakarmaRAm
tad idaM naH kftaM kAryaM tvayA daSaraTAtmaja
suKaM DarmaM carizyanti daRqakezu maharzayaH
etasminn antare vIro lakzmaRaH saha sItayA
giridurgAd vinizkramya saMviveSASramaM suKI
tato rAmas tu vijayI pUjyamAno maharziBiH
praviveSASramaM vIro lakzmaRenABivAditaH
taM dfzwvA SatruhantAraM maharzIRAM suKAvaham
baBUva hfzwA vEdehI BartAraM parizasvaje
tataH SUrpaRaKA dfzwvA sahasrARi caturdaSa
hatAny ekena rAmeRa rakzasAM BImakarmaRAm
dUzaRaM ca KaraM cEva hataM triSirasaM raRe
dfzwvA punar mahAnAdaM nanAda jaladopamA
sA dfzwvA karma rAmasya kftam anyEH suduzkaram
jagAma paramOdvignA laNkAM rAvaRapAlitAm
sa dadarSa vimAnAgre rAvaRaM dIptatejasaM
upopavizwaM sacivEr marudBir iva vAsavam
AsInaM sUryasaMkASe kAYcane paramAsane
rukmavedigataM prAjyaM jvalantam iva pAvakam
devaganDarvaBUtAnAm fzIRAM ca mahAtmanAm
ajeyaM samare SUraM vyAttAnanam ivAntakam
devAsuravimardezu vajrASanikftavraRam
ErAvatavizARAgrEr utkfzwakiRavakzasaM
viMSadBujaM daSagrIvaM darSanIyaparicCadam
viSAlavakzasaM vIraM rAjalakzmaRalakzitam
snigDavEdUryasaMkASaM taptakAYcanakuRqalam
suBujaM SukladaSanaM mahAsyaM parvatopamam
vizRucakranipAtES ca SataSo devasaMyuge
AhatANgaM samastES ca devapraharaREs taTA
akzoByARAM samudrARAM kzoBaRaM kziprakAriRam
kzeptAraM parvatAgrARAM surARAM ca pramardanam
ucCettAraM ca DarmARAM paradArABimarSanam
sarvadivyAstrayoktAraM yajYaviGnakaraM sadA
purIM BogavatIM gatvA parAjitya ca vAsukim
takzakasya priyAM BAryAM parAjitya jahAra yaH
kElAsaM parvataM gatvA vijitya naravAhanam
vimAnaM puzpakaM tasya kAmagaM vE jahAra yaH
vanaM cEtraraTaM divyaM nalinIM nandanaM vanam
vinASayati yaH kroDAd devodyAnAni vIryavAn
candrasUryO mahABAgAv uttizWantO paraMtapO
nivArayati bAhuByAM yaH SElaSiKaropamaH
daSavarzasahasrARi tapas taptvA mahAvane
purA svayamBuve DIraH SirAMsy upajahAra yaH
devadAnavaganDarvapiSAcapatagoragEH
aBayaM yasya saMgrAme mftyuto mAnuzAd fte
mantrar aBituzwaM puRyam aDvarezu dvijAtiBiH
havirDAnezu yaH somam upahanti mahAbalaH
AptayajYaharaM krUraM brahmaGnaM duzwacAriRam
karkaSaM niranukroSaM prajAnAm ahite ratam
rAvaRaM sarvaBUtAnAM sarvalokaBayAvaham
rAkzasI BrAtaraM krUraM sA dadarSa mahAbalam
taM divyavastrABaraRaM divyamAlyopaSoBitam
rAkzasendraM mahABAgaM pOlastya kulanandanam
tam abravId dIptaviSAlalocanaM; pradarSayitvA BayamohamUrCitA
sudAruRaM vAkyam aBItacAriRI; mahAtmanA SUrpaRaKA virUpitA
tataH SUrpaRaKA dInA rAvaRaM lokarAvaRam
amAtyamaDye saMkrudDA paruzaM vAkyam abravIt
pramattaH kAmaBogezu svEravftto niraNkuSaH
samutpannaM BayaM GoraM bodDavyaM nAvabuDyase
saktaM grAmyezu Bogezu kAmavfttaM mahIpatim
lubDaM na bahu manyante SmaSAnAgnim iva prajAH
svayaM kAryARi yaH kAle nAnutizWati pArTivaH
sa tu vE saha rAjyena tES ca kAryEr vinaSyati
ayuktacAraM durdarSam asvADInaM narADipam
varjayanti narA dUrAn nadIpaNkam iva dvipAH
ye na rakzanti vizayam asvADInA narADipaH
te na vfdDyA prakASante girayaH sAgare yaTA
AtmavadBir vigfhya tvaM devaganDarvadAnavEH
ayuktacAraS capalaH kaTaM rAjA Bavizyasi
yezAM cAraS ca koSaS ca nayaS ca jayatAM vara
asvADInA narendrARAM prAkftEs te janEH samAH
yasmAt paSyanti dUrasTAn sarvAn arTAn narADipAH
cAreRa tasmAd ucyante rAjAno dIrGacakzuzaH
ayuktacAraM manye tvAM prAkftEH sacivEr vftam
svajanaM ca janasTAnaM hataM yo nAvabuDyase
caturdaSa sahasrARi rakzasAM BImakarmaRAm
hatAny ekena rAmeRa KaraS ca sahadUzaRaH
fzIRAm aBayaM dattaM kftakzemAS ca daRqakAH
DarzitaM ca janasTAnaM rAmeRAklizwakarmaRA
tvaM tu lubDaH pramattaS ca parADInaS ca rAvaRa
vizaye sve samutpannaM BayaM yo nAvabuDyase
tIkzRam alpapradAtAraM pramattaM garvitaM SaWam
vyasane sarvaBUtAni nABiDAvanti pArTivam
atimAninam agrAhyam AtmasaMBAvitaM naram
kroDanaM vyasane hanti svajano 'pi narADipam
nAnutizWati kAryARi Bayezu na biBeti ca
kzipraM rAjyAc cyuto dInas tfREs tulyo Bavizyati
SuzkakAzWEr Bavet kAryaM lozwEr api ca pAMsuBiH
na tu sTAnAt pariBrazwEH kAryaM syAd vasuDADipEH
upaBuktaM yaTA vAsaH srajo vA mfditA yaTA
evaM rAjyAt pariBrazwaH samarTo 'pi nirarTakaH
apramattaS ca yo rAjA sarvajYo vijitendriyaH
kftajYo DarmaSIlaS ca sa rAjA tizWate ciram
nayanAByAM prasupto 'pi jAgarti nayacakzuzA
vyaktakroDaprasAdaS ca sa rAjA pUjyate janEH
tvaM tu rAvaRadurbudDir guREr etEr vivarjitaH
yasya te 'viditaS cArE rakzasAM sumahAn vaDaH
parAvamantA vizayezu saMgato; nadeSa kAlapraviBAga tattvavit
ayuktabudDir guRadozaniScaye; vipannarAjyo na cirAd vipatsyate
iti svadozAn parikIrtitAMs tayA; samIkzya budDyA kzaRadAcareSvaraH
Danena darpeRa balena cAnvito; vicintayAm Asa ciraM sa rAvaRaH
tataH SUrpaRaKAM krudDAM bruvatIM paruzaM vacaH
amAtyamaDye saMkrudDaH paripapracCa rAvaRaH
kaS ca rAmaH kaTaM vIryaH kiM rUpaH kiM parAkramaH
kimarTaM daRqakAraRyaM pravizwaS ca suduScaram
AyuDaM kiM ca rAmasya nihatA yena rAkzasAH
KaraS ca nihataM saMKye dUzaRas triSirAs taTA
ity uktA rAkzasendreRa rAkzasI kroDamUrCitA
tato rAmaM yaTAnyAyam AKyAtum upacakrame
dIrGabAhur viSAlAkzaS cIrakfzRAjinAmbaraH
kandarpasamarUpaS ca rAmo daSaraTAtmajaH
SakracApaniBaM cApaM vikfzya kanakANgadam
dIptAn kzipati nArAcAn sarpAn iva mahAvizAn
nAdadAnaM SarAn GorAn na muYcantaM mahAbalam
na kArmukaM vikarzantaM rAmaM paSyAmi saMyuge
hanyamAnaM tu tat sEnyaM paSyAmi SaravfzwiBiH
indreREvottamaM sasyam AhataM tv aSmavfzwiBiH
rakzasAM BImavIryARAM sahasrARi caturdaSa
nihatAni SarEs tIkzREs tenEkena padAtinA
arDADikamuhUrtena KaraS ca sahadUzaRaH
fzIRAm aBayaM dattaM kftakzemAS ca daRqakAH
ekA kaTaM cin muktAhaM pariBUya mahAtmanA
strIvaDaM SaNkamAnena rAmeRa viditAtmanA
BrAtA cAsya mahAtejA guRatas tulyavikramaH
anuraktaS ca BaktaS ca lakzmaRo nAma vIryavAn
amarzI durjayo jetA vikrAnto budDimAn balI
rAmasya dakziRe bAhur nityaM prARo bahizcaraH
rAmasya tu viSAlAkzI DarmapatnI yaSasvinI
sItA nAma varArohA vEdehI tanumaDyamA
nEva devI na ganDarvA na yakzI na ca kiMnarI
taTArUpA mayA nArI dfzwapUrvA mahItale
yasya sItA Baved BAryA yaM ca hfzwA parizvajet
atijIvet sa sarvezu lokezv api puraMdarAt
sA suSIlA vapuHSlAGyA rUpeRApratimA Buvi
tavAnurUpA BAryA sA tvaM ca tasyAs taTA patiH
tAM tu vistIrRajaGanAM pInottuNgapayoDarAm
BAryArTe tu tavAnetum udyatAhaM varAnanAm
tAM tu dfzwvAdya vEdehIM pUrRacandraniBAnanAm
manmaTasya SarARAM ca tvaM viDeyo Bavizyasi
yadi tasyAm aBiprAyo BAryArTe tava jAyate
SIGram udDriyatAM pAdo jayArTam iha dakziRaH
kuru priyaM taTA tezAM rakzasAM rAkzaseSvara
vaDAt tasya nfSaMsasya rAmasyASramavAsinaH
taM SarEr niSitEr hatvA lakzmaRaM ca mahAraTam
hatanATAM suKaM sItAM yaTAvad upaBokzyase
rocate yadi te vAkyaM mamEtad rAkzaseSvara
kriyatAM nirviSaNkena vacanaM mama rAGava
niSamya rAmeRa SarEr ajihmagEr; hatAY janasTAnagatAn niSAcarAn
KaraM ca budDvA nihataM ca dUzaRaM; tvam adya kftyaM pratipattum arhasi
tataH SUrpaRaKA vAkyaM tac CrutvA romaharzaRam
sacivAn aByanujYAya kAryaM budDvA jagAma ha
tat kAryam anugamyATa yaTAvad upalaBya ca
dozARAM ca guRAnAM ca saMpraDArya balAbalam
iti kartavyam ity eva kftvA niScayam AtmanaH
sTirabudDis tato ramyAM yAnaSAlAM jagAma ha
yAnaSAlAM tato gatvA pracCannaM rAkzasADipaH
sUtaM saMcodayAm Asa raTaH saMyujyatAm iti
evam uktaH kzaRenEva sAraTir laGuvikramaH
raTaM saMyojayAm Asa tasyABimatam uttamam
kAYcanaM raTam AsTAya kAmagaM ratnaBUzitam
piSAcavadanEr yuktaM KarEH kanakaBUzaREH
meGapratimanAdena sa tena DanadAnujaH
rAkzasADipatiH SrImAn yayO nadanadIpatim
sa SvetabAlavyasanaH SvetacCatro daSAnanaH
snigDavEdUryasaMkASas taptakAYcanaBUzaRaH
daSAsyo viMSatiBujo darSanIya paricCadaH
tridaSArir munIndraGno daSaSIrza ivAdrirAw
kAmagaM raTam AsTAya SuSuBe rAkzasADipaH
vidyunmaRqalavAn meGaH sabalAka ivAmbare
saSElaM sAgarAnUpaM vIryavAn avalokayan
nAnApuzpaPalEr vfkzEr anukIrRaM sahasraSaH
SItamaNgalatoyABiH padminIBiH samantataH
viSAlEr ASramapadEr vedimadBiH samAvftam
kadaly AQakisaMbADaM nAlikeropaSoBitam
sAlEs tAlEs tamAlES ca taruBiS ca supuzpitEH
atyantaniyatAhArEH SoBitaM paramarziBiH
nAgEH suparREr ganDarvEH kiMnarES ca sahasraSaH
jitakAmES ca sidDES ca cAmaRES copaSoBitam
AjEr vEKAnasEr mAzEr vAlaKilyEr marIcipEH
divyABaraRamAlyABir divyarUpABir Avftam
krIqA rativiDijYABir apsaroBiH sahasraSaH
sevitaM devapatnIBiH SrImatIBiH SriyA vftam
devadAnavasaMGES ca caritaM tv amftASiBiH
haMsakrOYcaplavAkIrRaM sArasEH saMpraRAditam
vEdUryaprastaraM ramyaM snigDaM sAgaratejasA
pARqurARi viSAlAni divyamAlyayutAni ca
tUryagItABijuzwAni vimAnAni samantataH
tapasA jitalokAnAM kAmagAny aBisaMpatan
ganDarvApsarasaS cEva dadarSa DanadAnujaH
niryAsarasamUlAnAM candanAnAM sahasraSaH
vanAni paSyan sOmyAni GrARatfptikarARi ca
agarURAM ca muKyAnAM vanAny upavanAni ca
takkolAnAM ca jAtyAnAM PalAnAM ca suganDinAm
puzpARi ca tamAlasya gulmAni maricasya ca
muktAnAM ca samUhAni SuzyamARAni tIrataH
SaNKAnAM prastaraM cEva pravAlanicayaM taTA
kAYcanAni ca SElAni rAjatAni ca sarvaSaH
prasravARi manojYAni prasannAni hradAni ca
DanaDAnyopapannAni strIratnEr AvftAni ca
hastyaSvaraTagAQAni nagarARy avalokayan
taM samaM sarvataH snigDaM mfdusaMsparSamArutam
anUpaM sinDurAjasya dadarSa tridivopamam
tatrApaSyat sa meGABaM nyagroDam fziBir vftam
samantAd yasya tAH SAKAH Satayojanam AyatAH
yasya hastinam AdAya mahAkAyaM ca kaccapam
BakzArTaM garuqaH SAKAm AjagAma mahAbalaH
tasya tAM sahasA SAKAM BAreRa patagottamaH
suparRaH parRabahulAM baBaYjATa mahAbalaH
tatra vEKAnasA mAzA vAlaKilyA marIcipAH
ajA baBUvur DUmrAS ca saMgatAH paramarzayaH
tezAM dayArTaM garuqas tAM SAKAM SatayojanAm
jagAmAdAya vegena tO coBO gajakacCapO
ekapAdena DarmAtmA BakzayitvA tad Amizam
nizAdavizayaM hatvA SAKayA patagottamaH
praharzam atulaM leBe mokzayitvA mahAmunIn
sa tenEva praharzeRa dviguRIkftavikramaH
amftAnayanArTaM vE cakAra matimAn matim
ayojAlAni nirmaTya BittvA ratnagfhaM varam
mahendraBavanAd guptam AjahArAmftaM tataH
taM maharzigaREr juzwaM suparRakftalakzaRam
nAmnA suBadraM nyagroDaM dadarSa DanadAnujaH
taM tu gatvA paraM pAraM samudrasya nadIpateH
dadarSASramam ekAnte puRye ramye vanAntare
tatra kfzRAjinaDaraM jawAvalkalaDAriRam
dadarSa niyatAhAraM mArIcaM nAma rAkzasaM
sa rAvaRaH samAgamya viDivat tena rakzasA
tataH paScAd idaM vAkyam abravId vAkyakovidaH
mArIca SrUyatAM tAta vacanaM mama BAzataH
Arto 'smi mama cArtasya BavAn hi paramA gatiH
jAnIze tvaM janasTAnaM BrAtA yatra Karo mama
dUzaRaS ca mahAbAhuH svasA SUrpaRaKA ca me
triSirAS ca mahAtejA rAkzasaH piSitASanaH
anye ca bahavaH SUrA labDalakzA niSAcarAH
vasanti manniyogena aDivAsaM ca rAkzasaH
bADamAnA mahAraRye munIn ye DarmacAriRaH
caturdaSa sahasrARi rakzasAM BImakarmaRAm
SUrARAM labDalakzARAM KaracittAnuvartinAm
te tv idAnIM janasTAne vasamAnA mahAbalAH
saMgatAH param AyattA rAmeRa saha saMyuge
tena saMjAtarozeRa rAmeRa raRamUrDani
anuktvA paruzaM kiM cic CarEr vyApAritaM DanuH
caturdaSa sahasrARi rakzasAM BImakarmaRAm
nihatAni SarEs tIkzREr mAnuzeRa padAtinA
KaraS ca nihataH saMKye dUzaRaS ca nipAtitaH
hatvA triSirasaM cApi nirBayA daRqakAH kftAH
pitrA nirastaH krudDena saBAryaH kzIRajIvitaH
sa hantA tasya sEnyasya rAmaH kzatriyapAMsanaH
aSIlaH karkaSas tIkzRo mUrKo lubDo 'jitendriyaH
tyaktaDarmas tv aDarmAtmA BUtAnAm ahite rataH
yena vEraM vinAraRye sattvam ASritya kevalam
karRanAsApahAreRa BaginI me virUpitA
tasya BAryAM janasTAnAt sItAM surasutopamAm
AnayizyAmi vikramya sahAyas tatra me Bava
tvayA hy ahaM sahAyena pArSvasTena mahAbala
BrAtfBiS ca surAn yudDe samagrAn nABicintaye
tat sahAyo Bava tvaM me samarTo hy asi rAkzasa
vIrye yudDe ca darpe ca na hy asti sadfSas tava
etadarTam ahaM prAptas tvatsamIpaM niSAcara
SfRu tat karma sAhAyye yat kAryaM vacanAn mama
sOvarRas tvaM mfgo BUtvA citro rajatabinduBiH
ASrame tasya rAmasya sItAyAH pramuKe cara
tvAM tu niHsaMSayaM sItA dfzwvA tu mfgarUpiRam
gfhyatAm iti BartAraM lakzmaRaM cABiDAsyati
tatas tayor apAye tu SUnye sItAM yaTAsuKam
nirAbADo harizyAmi rAhuS candrapraBAm iva
tataH paScAt suKaM rAme BAryAharaRakarSite
visrabDaM praharizyAmi kftArTenAntarAtmanA
tasya rAmakaTAM SrutvA mArIcasya mahAtmanaH
SuzkaM samaBavad vaktraM paritrasto baBUva ca
sa rAvaRaM trastavizaRRacetA; mahAvane rAmaparAkramajYaH
kftAYjalis tattvam uvAca vAkyaM; hitaM ca tasmE hitam AtmanaS ca
tac CrutvA rAkzasendrasya vAkyaM vAkyaviSAradaH
pratyuvAca mahAprAjYo mArIco rAkzaseSvaram
sulaBAH puruzA rAjan satataM priyavAdinaH
apriyasya ca paTyasya vaktA SrotA ca durlaBaH
na nUnaM buDyase rAmaM mahAvIryaM guRonnatam
ayuktacAraS capalo mahendravaruRopamam
api svasti Bavet tAta sarvezAM Buvi rakzasAm
api rAmo na saMkrudDaH kuryAl lokam arAkzasaM
api te jIvitAntAya notpannA janakAtmajA
api sItA nimittaM ca na Baved vyasanaM mahat
api tvAm ISvaraM prApya kAmavfttaM niraNkuSam
na vinaSyet purI laNkA tvayA saha sarAkzasA
tvadviDaH kAmavftto hi duHSIlaH pApamantritaH
AtmAnaM svajanaM rAzwraM sa rAjA hanti durmatiH
na ca pitrA parityakto nAmaryAdaH kaTaM cana
na lubDo na ca duHSIlo na ca kzatriyapAMsanaH
na ca DarmaguREr hInEH kOsalyAnandavarDanaH
na ca tIkzRo hi BUtAnAM sarvezAM ca hite rataH
vaYcitaM pitaraM dfzwvA kEkeyyA satyavAdinam
karizyAmIti DarmAtmA tataH pravrajito vanam
kEkeyyAH priyakAmArTaM pitur daSaraTasya ca
hitvA rAjyaM ca BogAMS ca pravizwo daRqakAvanam
na rAmaH karkaSas tAta nAvidvAn nAjitendriyaH
anftaM na SrutaM cEva nEva tvaM vaktum arhasi
rAmo vigrahavAn DarmaH sADuH satyaparAkramaH
rAjA sarvasya lokasya devAnAm iva vAsavaH
kaTaM tvaM tasya vEdehIM rakzitAM svena tejasA
icCasi prasaBaM hartuM praBAm iva vivasvataH
SarArcizam anADfzyaM cApaKaqgenDanaM raRe
rAmAgniM sahasA dIptaM na pravezwuM tvam arhasi
DanurvyAditadIptAsyaM SarArcizam amarzaRam
cApabARaDaraM vIraM SatrusenApahAriRam
rAjyaM suKaM ca saMtyajya jIvitaM cezwam AtmanaH
nAtyAsAdayituM tAta rAmAntakam ihArhasi
aprameyaM hi tat tejo yasya sA janakAtmajA
na tvaM samarTas tAM hartuM rAmacApASrayAM vane
prAReByo 'pi priyatarA BAryA nityam anuvratA
dIptasyeva hutASasya SiKA sItA sumaDyamA
kim udyamaM vyarTam imaM kftvA te rAkzasADipa
dfzwaS cet tvaM raRe tena tad antaM tava jIvitam
jIvitaM ca suKaM cEva rAjyaM cEva sudurlaBam
sa sarvEH sacivEH sArDaM viBIzaRapuraskftEH
mantrayitvA tu DarmizWEH kftvA niScayam AtmanaH
dozARAM ca guRAnAM ca saMpraDArya balAbalam
AtmanaS ca balaM jYAtvA rAGavasya ca tattvataH
hitaM hi tava niScitya kzamaM tvaM kartum arhasi
ahaM tu manye tava na kzamaM raRe; samAgamaM kosalarAjasUnunA
idaM hi BUyaH SfRu vAkyam uttamaM; kzamaM ca yuktaM ca niSAcarADipa
kadA cid apy ahaM vIryAt paryawan pfTivIm imAm
balaM nAgasahasrasya DArayan parvatopamaH
nIlajImUtasaMkASas taptakAYcanakuRqalaH
BayaM lokasya janayan kirIwI pariGAyuDaH
vyacaraM daRqakAraRyam fzimAMsAni Bakzayan
viSvAmitro 'Ta DarmAtmA madvitrasto mahAmuniH
svayaM gatvA daSaraTaM narendram idam abravIt
ayaM rakzatu mAM rAmaH parvakAle samAhitaH
mArIcAn me BayaM GoraM samutpannaM nareSvara
ity evam ukto DarmAtmA rAjA daSaraTas tadA
pratyuvAca mahABAgaM viSvAmitraM mahAmunim
Una zoqaSa varzo 'yam akftAstraS ca rAGavaH
kAmaM tu mama yat sEnyaM mayA saha gamizyati
baDizyAmi muniSrezWa SatruM tava yaTepsitam
ity evam uktaH sa munI rAjAnaM punar abravIt
rAmAn nAnyad balaM loke paryAptaM tasya rakzasaH
bAlo 'py eza mahAtejAH samarTas tasya nigrahe
gamizye rAmam AdAya svasti te 'stu paraMtapaH
ity evam uktvA sa munis tam AdAya nfpAtmajam
jagAma paramaprIto viSvAmitraH svam ASramam
taM tadA daRqakAraRye yajYam uddiSya dIkzitam
baBUvAvasTito rAmaS citraM visPArayan DanuH
ajAtavyaYjanaH SrImAn bAlaH SyAmaH SuBekzaRaH
ekavastraDaro DanvI SiKI kanakamAlayA
SoBayan daRqakAraRyaM dIptena svena tejasA
adfSyata tadA rAmo bAlacandra ivoditaH
tato 'haM meGasaMkASas taptakAYcanakuRqalaH
balI dattavaro darpAd AjagAma tadASramam
tena dfzwaH pravizwo 'haM sahasEvodyatAyuDaH
mAM tu dfzwvA DanuH sajyam asaMBrAntaS cakAra ha
avajAnann ahaM mohAd bAlo 'yam iti rAGavam
viSvAmitrasya tAM vedim aDyaDAvaM kftatvaraH
tena muktas tato bARaH SitaH SatrunibarhaRaH
tenAhaM tAqitaH kziptaH samudre Satayojane
rAmasya Saravegena nirasto BrAntacetanaH
pAtito 'haM tadA tena gamBIre sAgarAmBasi
prApya saMjYAM cirAt tAta laNkAM prati gataH purIm
evam asmi tadA muktaH sahAyAs te nipAtitAH
akftAstreRa rAmeRa bAlenAklizwakarmaRA
tan mayA vAryamARas tvaM yadi rAmeRa vigraham
karizyasy ApadaM GorAM kzipraM prApya naSizyasi
krIqA rativiDijYAnAM samAjotsavaSAlinAm
rakzasAM cEva saMtApam anarTaM cAharizyasi
harmyaprAsAdasaMbADAM nAnAratnaviBUuzitAm
drakzyasi tvaM purIM laNkAM vinazwAM mETilIkfte
akurvanto 'pi pApAni SucayaH pApasaMSrayAt
parapApEr vinaSyanti matsyA nAgahrade yaTA
divyacandanadigDANgAn divyABaraRaBUzitAn
drakzyasy aBihatAn BUmO tava dozAt tu rAkzasAn
hftadArAn sadArAMS ca daSavidravato diSaH
hataSezAn aSaraRAn drakzyasi tvaM niSAcarAn
SarajAlaparikziptAm agnijvAlAsamAvftAm
pradagDaBavanAM laNkAM drakzyasi tvam asaMSayam
pramadAnAM sahasrARi tava rAjan parigrahaH
Bava svadAranirataH svakulaM rakzarAkzasa
mAnaM vfdDiM ca rAjyaM ca jIvitaM cezwam iAtmanaH
yadIcCasi ciraM BoktuM mA kfTA rAma vipriyam
nivAryamARaH suhfdA mayA BfSaM; prasahya sItAM yadi Darzayizyasi
gamizyasi kzIRabalaH sabAnDavo; yamakzayaM rAmaSarAttajIvitaH
evam asmi tadA muktaH kaTaM cit tena saMyuge
idAnIm api yad vfttaM tac CfRuzva yad uttaram
rAkzasAByAm ahaM dvAByAm anirviRRas taTA kftaH
sahito mfgarUpAByAM pravizwo daRqakAvanam
dIptajihvo mahAkAyas tIkzRaSfRgo mahAbalaH
vyacaran daRqakAraRyaM mAMsaBakzo mahAmfgaH
agnihotrezu tIrTezu cEtyavfkzezu rAvaRa
atyantaGoro vyacaraMs tApasAMs tAn praDarzayan
nihatya daRqakAraRye tApasAn DarmacAriRaH
ruDirARi pibaMs tezAM taTA mAMsAni Bakzayan
fzimAMsASanaH krUras trAsayan vanagocarAn
tadA ruDiramatto 'haM vyacaraM daRqakAvanam
tadAhaM daRqakAraRye vicaran DarmadUzakaH
AsAdayaM tadA rAmaM tApasaM Darmam ASritam
vEdehIM ca mahABAgAM lakzmaRaM ca mahAraTam
tApasaM niyatAhAraM sarvaBUtahite ratam
so 'haM vanagataM rAmaM pariBUya mahAbalam
tApaso 'yam iti jYAtvA pUrvavEram anusmaran
aByaDAvaM susaMkrudDas tIkzRaSfNgo mfgAkftiH
jiGAMsur akftaprajYas taM prahAram anusmaran
tena muktAs trayo bARAH SitAH SatrunibarhaRAH
vikfzya balavac cApaM suparRAnilatulyagAH
te bARA vajrasaMkASAH suGorA raktaBojanAH
AjagmuH sahitAH sarve trayaH saMnataparvaRaH
parAkramajYo rAmasya SaWo dfzwaBayaH purA
samutkrAntas tato muktas tAv uBO rAkzasO hatO
SareRa mukto rAmasya kaTaM cit prApya jIvitam
iha pravrAjito yuktas tApaso 'haM samAhitaH
vfkze vfkze hi paSyAmi cIrakfzRAjinAmbaram
gfhItaDanuzaM rAmaM pASahastam ivAntakam
api rAmasahasrARi BItaH paSyAmi rAvaRa
rAmaBUtam idaM sarvam araRyaM pratiBAti me
rAmam eva hi paSyAmi rahite rAkzaseSvara
dfzwvA svapnagataM rAmam udBramAmi vicetanaH
rakArAdIni nAmAni rAmatrastasya rAvaRa
ratnAni ca raTAS cEva trAsaM saMjanayanti me
ahaM tasya praBAvajYo na yudDaM tena te kzamam
raRe rAmeRa yuDyasva kzamAM vA kuru rAkzasa
na te rAmakaTA kAryA yadi mAM drazwum icCasi
idaM vaco banDuhitArTinA mayA; yaTocyamAnaM yadi nABipatsyase
sabAnDavas tyakzyasi jIvitaM raRe; hato 'dya rAmeRa SarEr ajihmagEH
mArIcena tu tad vAkyaM kzamaM yuktaM ca rAvaRaH
ukto na pratijagrAha martukAma ivOzaDam
taM paTyahitavaktAraM mArIcaM rAkzasADipaH
abravIt paruzaM vAkyam ayuktaM kAlacoditaH
yat kilEtad ayuktArTaM mArIca mayi kaTyate
vAkyaM nizPalam atyarTaM bIjam uptam ivozare
tvadvAkyEr na tu mAM SakyaM BettuM rAmasya saMyuge
pApaSIlasya mUrKasya mAnuzasya viSezataH
yas tyaktvA suhfdo rAjyaM mAtaraM pitaraM taTA
strIvAkyaM prAkftaM SrutvA vanam ekapade gataH
avaSyaM tu mayA tasya saMyuge KaraGAtinaH
prAREH priyatarA sItA hartavyA tava saMniDO
evaM me niScitA budDir hfdi mArIca vartate
na vyAvartayituM SakyA sendrEr api surAsurEH
dozaM guRaM vA saMpfzwas tvam evaM vaktum arhasi
apAyaM vApy upAyaM vA kAryasyAsya viniScane
saMpfzwena tu vaktavyaM sacivena vipaScitA
udyatAYjalinA rAjYo ya icCed BUtim AtmanaH
vAkyam apratikUlaM tu mfdupUrvaM SuBaM hitam
upacAreRa yuktaM ca vaktavyo vasuDADipaH
sAvamardaM tu yad vAkyaM mArIca hitam ucyate
nABinandati tad rAjA mAnArho mAnavarjitam
paYcarUpARi rAjAno DArayanty amitOjasaH
agner indrasya somasya yamasya varuRasya ca
OzRyaM taTA vikramaM ca sOmyaM daRqaM prasannatAm
tasmAt sarvAsv avasTAsu mAnyAH pUjyAS ca pArTivAH
tvaM tu Darmam avijYAya kevalaM moham AsTitaH
aByAgataM mAM dOrAtmyAt paruzaM vadasIdfSam
guRadozO na pfcCAmi kzamaM cAtmani rAkzasa
asmiMs tu sa BavAn kftye sAhAryyaM kartum arhasi
sOvarRas tvaM mfgo BUtvA citro rajatabinduBiH
praloBayitvA vEdehIM yaTezwaM gantum arhasi
tvAM tu mAyA mfgaM dfzwvA kAYcanaM jAtavismayA
AnayEnam iti kzipraM rAmaM vakzyati mETilI
apakrAnte ca kAkutsTe lakzmaRe ca yaTAsuKam
AnayizyAmi vEdehIM sahasrAkzaH SacIm iva
evaM kftvA tv idaM kAryaM yaTezwaM gacCa rAkzasa
rAjyasyArDaM pradAsyAmi mArIca tava suvrata
gacCa sOmya SivaM mArgaM kAryasyAsya vivfdDaye
prApya sItAm ayudDena vaYcayitvA tu rAGavam
laNkAM prati gamizyAmi kftakAryaH saha tvayA
etat kAryam avaSyaM me balAd api karizyasi
rAjYo hi pratikUlasTo na jAtu suKam eDate
AsAdyA taM jIvitasaMSayas te; mftyur Druvo hy adya mayA viruDya
etad yaTAvat parigfhya budDyA; yad atra paTyaM kuru tat taTA tvam
AjYapto rAjavad vAkyaM pratikUlaM niSAcaraH
abravIt paruzaM vAkyaM mArIco rAkzasADipam
kenAyam upadizwas te vinASaH pApakarmaRA
saputrasya sarAzwrasya sAmAtyasya niSAcara
kas tvayA suKinA rAjan nABinandati pApakft
kenedam upadizwaM te mftyudvAram upAyataH
Satravas tava suvyaktaM hInavIryA niSAcara
icCanti tvAM vinaSyantam uparudDaM balIyasA
kenedam upadizwaM te kzudreRAhitavAdinA
yas tvAm icCati naSyantaM svakftena niSAcara
vaDyAH Kalu na hanyante sacivAs tava rAvaRa
ye tvAm utpaTam ArUQaM na nigfhRanti sarvaSaH
amAtyEH kAmavftto hi rAjA kApaTam ASritaH
nigrAhyaH sarvaTA sadBir na nigrAhyo nigfhyase
Darmam arTaM ca kAmaM ca yaSaS ca jayatAM vara
svAmiprasAdAt sacivAH prApnuvanti niSAcara
viparyaye tu tat sarvaM vyarTaM Bavati rAvaRa
vyasanaM svAmivEguRyAt prApnuvantItare janAH
rAjamUlo hi DarmaS ca jayaS ca jayatAM vara
tasmAt sarvAsv avasTAsu rakzitavyo narADipaH
rAjyaM pAlayituM SakyaM na tIkzRena niSAcara
na cApi pratikUlena nAvinItena rAkzasa
ye tIkzRamantrAH sacivA Bajyante saha tena vE
vizamezu raTAH SIGraM mandasAraTayo yaTA
bahavaH sADavo loke yuktaDarmam anuzWitAH
parezAm aparADena vinazwAH saparicCadAH
svAminA pratikUlena prajAs tIkzRena rAvaRa
rakzyamARA na varDante mezA gomAyunA yaTA
avaSyaM vinaSizyanti sarve rAvaRarAkzasAH
yezAM tvaM karkaSo rAjA durbudDir ajitendriyaH
tad idaM kAkatAlIyaM Goram AsAditaM tvayA
atra kiM SoBanaM yat tvaM sasEnyo vinaSizyasi
mAM nihatya tu rAmo 'sO nacirAt tvAM vaDizyati
anena kftakftyo 'smi mriye yad ariRA hataH
darSanAd eva rAmasya hataM mAm upaDAraya
AtmAnaM ca hataM vidDi hftvA sItAM sabAnDavam
AnayizyAmi cet sItAm ASramAt sahito mayA
nEva tvam asi nEvAhaM nEva laNkA na rAkzasAH
nivAryamARas tu mayA hitEziRA; na mfzyase vAkyam idaM niSAcara
paretakalpA hi gatAyuzo narA; hitaM na gfhRanti suhfdBir Iritam
evam uktvA tu paruzaM mArIco rAvaRo tataH
gacCAvety abravId dIno BayAd rAtriMcarapraBoH
dfzwAS cAhaM punas tena SaracApAsiDAriRA
madviDodyataSastreRa vinazwaM jIvitaM ca me
kiM tu kartuM mayA Sakyam evaM tvayi durAtmani
eza gacCAmy ahaM tAta svasti te 'stu niSAcaraH
prahfzwas tv aBavat tena vacanena sa rAkzasaH
parizvajya susaMSlizwam idaM vacanam abravIt
etac CORqIryayuktaM te macCabdAd iva BAzitam
idAnIm asi mArIcaH pUrvam anyo niSAcaraH
AruhyatAm ayaM SIGraM Kago ratnaviBUzitaH
mayA saha raTo yuktaH piSAcavadanEH KarEH
tato rAvaRamArIcO vimAnam iva taM raTam
Aruhya yayatuH SIGraM tasmAd ASramamaRqalAt
taTEva tatra paSyantO pattanAni vanAni ca
girIMS ca saritaH sarvA rAzwrARi nagarARi ca
sametya daRqakAraRyaM rAGavasyASramaM tataH
dadarSa sahamarIco rAvaRo rAkzasADipaH
avatIrya raTAt tasmAt tataH kAYcanaBUzaRAt
haste gfhItvA mArIcaM rAvaRo vAkyam abravIt
etad rAmASramapadaM dfSyate kadalIvftam
kriyatAM tat saKe SIGraM yadarTaM vayam AgatAH
sa rAvaRavacaH SrutvA mArIco rAkzasas tadA
mfgo BUtvASramadvAri rAmasya vicacAra ha
maRipravaraSfNgAgraH sitAsitamuKAkftiH
raktapadmotpalamuKa indranIlotpalaSravAH
kiM cid aByunnata grIva indranIlaniBodaraH
maDUkaniBapArSvaS ca kaYjakiYjalkasaMniBaH
vEdUryasaMkASaKuras tanujaNGaH susaMhataH
indrAyuDasavarRena pucCenorDvaM virAjitaH
manoharasnigDavarRo ratnEr nAnAviDEr vftaH
kzaRena rAkzaso jAto mfgaH paramaSoBanaH
vanaM prajvalayan ramyaM rAmASramapadaM ca tat
manoharaM darSanIyaM rUpaM kftvA sa rAkzasaH
praloBanArTaM vEdehyA nAnADAtuvicitritam
vicaran gacCate samyak SAdvalAni samantataH
rUpyabinduSatES citro BUtvA ca priyadarSanaH
viwapInAM kisalayAn BaNktvAdan vicacAra ha
kadalIgfhakaM gatvA karRikArAn itas tataH
samASrayan mandagatiH sItAsaMdarSanaM tadA
rAjIvacitrapfzWaH sa virarAja mahAmfgaH
rAmASramapadAByASe vicacAra yaTAsuKam
punar gatvA nivfttaS ca vicacAra mfgottamaH
gatvA muhUrtaM tvarayA punaH pratinivartate
vikrIqaMS ca punar BUmO punar eva nizIdati
ASramadvAram Agamya mfgayUTAni gacCati
mfgayUTEr anugataH punar eva nivartate
sItAdarSanam AkANkzan rAkzaso mfgatAM gataH
pariBramati citrARi maRqalAni vinizpatan
samudvIkzya ca sarve taM mfgA ye 'nye vanecarAH
upagamya samAGrAya vidravanti diSo daSa
rAkzasaH so 'pi tAn vanyAn mfgAn mfgavaDe rataH
pracCAdanArTaM BAvasya na Bakzayati saMspfSan
tasminn eva tataH kAle vEdehI SuBalocanA
kusumApacaye vyagrA pAdapAn atyavartata
karRikArAn aSokAMS ca cUwAMS ca madirekzaRA
kusumAny apacinvantI cacAra rucirAnanA
anarhAraRyavAsasya sA taM ratnamayaM mfgam
muktAmaRivicitrANgaM dadarSa paramANganA
taM vE ruciradaRtOzWaM rUpyaDAtutanUruham
vismayotPullanayanA sasnehaM samudEkzata
sa ca tAM rAma dayitAM paSyan mAyAmayo mfgaH
vicacAra tatas tatra dIpayann iva tad vanam
adfzwapUrvaM dfzwvA taM nAnAratnamayaM mfgam
vismayaM paramaM sItA jagAma janakAtmajA
sA taM saMprekzya suSroRI kusumAni vicinvatI
hemarAjata varRAByAM pArSvAByAm upaSoBitam
prahfzwA cAnavadyANgI mfzwahAwakavarRinI
BartAram api cAkrandal lakzmaRaM cEva sAyuDam
tayAhUtO naravyAGrO vEdehyA rAmalakzmaRO
vIkzamARO tu taM deSaM tadA dadfSatur mfgam
SaNkamAnas tu taM dfzwvA lakzmaRo rAmam abravIt
tam evEnam ahaM manye mArIcaM rAkzasaM mfgam
caranto mfgayAM hfzwAH pApenopADinA vane
anena nihatA rAma rAjAnaH kAmarUpiRA
asya mAyAvido mAyA mfgarUpam idaM kftam
BAnumatpuruzavyAGra ganDarvapurasaMniBam
mfgo hy evaMviDo ratnavicitro nAsti rAGava
jagatyAM jagatInATa mAyEzA hi na saMSayaH
evaM bruvARaM kAkutsTaM prativArya SucismitA
uvAca sItA saMhfzwA CadmanA hftacetanA
AryaputrABirAmo 'sO mfgo harati me manaH
AnayEnaM mahAbAho krIqArTaM no Bavizyati
ihASramapade 'smAkaM bahavaH puRyadarSanAH
mfgAS caranti sahitAS camarAH sfmarAs taTA
fkzAH pfzatasaMGAS ca vAnarAH kinarAs taTA
vicaranti mahAbAho rUpaSrezWA mahAbalAH
na cAsya sadfSo rAjan dfzwapUrvo mfgaH purA
tejasA kzamayA dIptyA yaTAyaM mfgasattamaH
nAnAvarRavicitrANgo ratnabindusamAcitaH
dyotayan vanam avyagraM SoBate SaSisaMniBaH
aho rUpam aho lakzmIH svarasaMpac ca SoBanA
mfgo 'dButo vicitro 'sO hfdayaM haratIva me
yadi grahaRam aByeti jIvann eva mfgas tava
AScaryaBUtaM Bavati vismayaM janayizyati
samAptavanavAsAnAM rAjyasTAnAM ca naH punaH
antaHpuraviBUzArTo mfga eza Bavizyati
BaratasyAryaputrasya SvaSrURAM mama ca praBo
mfgarUpam idaM divyaM vismayaM janayizyati
jIvan na yadi te 'Byeti grahaRaM mfgasattamaH
ajinaM naraSArdUla ruciraM me Bavizyati
nihatasyAsya sattvasya jAmbUnadamayatvaci
SazpabfsyAM vinItAyAm icCAmy aham upAsitum
kAmavfttam idaM rOdraM strIRAm asadfSaM matam
vapuzA tv asya sattvasya vismayo janito mama
tena kAYcanaroMRA tu maRipravaraSfNgiRA
taruRAdityavarRena nakzatrapaTavarcasA
baBUva rAGavasyApi mano vismayam Agatam
evaM sItAvacaH SrutvA dfzwvA ca mfgam adButam
uvAca rAGavo hfzwo BrAtaraM lakzmaRaM vacaH
paSya lakzmaRa vEdehyAH spfhAM mfgagatAm imAm
rUpaSrezWatayA hy eza mfgo 'dya na Bavizyati
na vane nandanoddeSe na cEtraraTasaMSraye
kutaH pfTivyAM sOmitre yo 'sya kaS cit samo mfgaH
pratilomAnulomAS ca rucirA romarAjayaH
SoBante mfgam ASritya citrAH kanakabinduBiH
paSyAsya jfmBamARasya dIptAm agniSiKopamAm
jihvAM muKAn niHsarantIM meGAd iva SatahradAm
masAragalvarkamuKaH SaNKamuktAniBodaraH
kasya nAmAnirUpyo 'sO na mano loBayen mfgaH
kasya rUpam idaM dfzwvA jAmbUnadamaya praBam
nAnAratnamayaM divyaM na mano vismayaM vrajet
mAMsahetor api mfgAn vihArArTaM ca DanvinaH
Gnanti lakzmaRa rAjAno mfgayAyAM mahAvane
DanAni vyavasAyena vicIyante mahAvane
DAtavo viviDAS cApi maRiratnasuvarRinaH
tat sAram aKilaM nFRAM DanaM nicayavarDanam
manasA cintitaM sarvaM yaTA Sukrasya lakzmaRa
arTI yenArTakftyena saMvrajaty avicArayan
tam arTam arTaSAstrajYaH prAhur arTyAS ca lakzmaRa
etasya mfgaratnasya parArDye kAYcanatvaci
upavekzyati vEdehI mayA saha sumaDyamA
na kAdalI na priyakI na praveRI na cAvikI
Baved etasya sadfSI sparSaneneti me matiH
eza cEva mfgaH SrImAn yaS ca divyo naBaScaraH
uBAv etO mfgO divyO tArAmfgamahImfgO
yadi vAyaM taTA yan mAM Baved vadasi lakzmaRa
mAyEzA rAkzasasyeti kartavyo 'sya vaDo mayA
etena hi nfSaMsena mArIcenAkftAtmanA
vane vicaratA pUrvaM hiMsitA munipuMgavAH
utTAya bahavo yena mfgayAyAM janADipAH
nihatAH paramezvAsAs tasmAd vaDyas tv ayaM mfgaH
purastAd iha vAtApiH pariBUya tapasvinaH
udarasTo dvijAn hanti svagarBo 'SvatarIm iva
sa kadA cic cirAl loke AsasAda mahAmunim
agastyaM tejasA yuktaM Bakzyas tasya baBUva ha
samutTAne ca tad rUpaM kartukAmaM samIkzya tam
utsmayitvA tu BagavAn vAtApim idam abravIt
tvayAvigaRya vAtApe pariBUtAS ca tejasA
jIvaloke dvijaSrezWAs tasmAd asi jarAM gataH
evaM tan na Baved rakzo vAtApir iva lakzmaRa
madviDaM yo 'timanyeta DarmanityaM jitendriyam
Baved Dato 'yaM vAtApir agastyeneva mA gatiH
iha tvaM Bava saMnadDo yantrito rakza mETilIm
asyAm Ayattam asmAkaM yat kftyaM raGunandana
aham enaM vaDizyAmi grahIzyAmy aTa vA mfgam
yAvad gacCAmi sOmitre mfgam AnayituM drutam
paSya lakzmaRa vEdehIM mfgatvaci gataspfhAm
tvacA praDAnayA hy eza mfgo 'dya na Bavizyati
apramattena te BAvyam ASramasTena sItayA
yAvat pfzatam ekena sAyakena nihanmy aham
hatvEtac carma AdAya SIGram ezyAmi lakzmaRa
pradakziRenAtibalena pakziRA; jawAyuzA budDimatA ca lakzmaRa
BavApramattaH pratigfhya mETilIM; pratikzaRaM sarvata eva SaNkitaH
taTA tu taM samAdiSya BrAtaraM raGunandanaH
babanDAsiM mahAtejA jAmbUnadamayatsarum
tatas triviRataM cApam AdAyAtmaviBUzaRam
AbaDya ca kalApO dvO jagAmodagravikramaH
taM vaYcayAno rAjendram ApatantaM nirIkzya vE
baBUvAntarhitas trAsAt punaH saMdarSane 'Bavat
badDAsir Danur AdAya pradudrAva yato mfgaH
taM sa paSyati rUpeRa dyotamAnam ivAgrataH
avekzyAvekzya DAvantaM DanuzpARir mahAvane
ativfttam izoH pAtAl loBayAnaM kadA cana
SaNkitaM tu samudBrAntam utpatantam ivAmbare
daSyamAnam adfSyaM ca navoddeSezu kezu cit
CinnABrEr iva saMvItaM SAradaM candramaRqalam
muhUrtAd eva dadfSe muhur dUrAt prakASate
darSanAdarSanenEva so 'pAkarzata rAGavam
AsIt krudDas tu kAkutsTo vivaSas tena mohitaH
aTAvatasTe suSrAntaS CAyAm ASritya SAdvale
mfgEH parivfto vanyEr adUrAt pratyadfSyata
dfzwvA rAmo mahAtejAs taM hantuM kftaniScayaH
saMDAya sudfQe cApe vikfzya balavad balI
tam eva mfgam uddiSya jvalantam iva pannagam
mumoca jvalitaM dIptam astrabrahmavinirmitam
sa BfSaM mfgarUpasya vinirBidya SarottamaH
mArIcasyEva hfdayaM viBedASanisaMniBaH
tAlamAtram aTotpatya nyapatat sa SarAturaH
vyanadad BEravaM nAdaM DaraRyAm alpajIvitaH
mriyamARas tu mArIco jahO tAM kftrimAM tanum
saMprAptakAlam AjYAya cakAra ca tataH svaram
sadfSaM rAGavasyEva hA sIte lakzmaReti ca
tena marmaRi nirvidDaH SareRAnupamena hi
mfgarUpaM tu tat tyaktvA rAkzasaM rUpam AtmanaH
cakre sa sumahAkAyo mArIco jIvitaM tyajan
tato vicitrakeyUraH sarvABaraRaBUzitaH
hemamAlI mahAdaMzwro rAkzaso 'BUc CarAhataH
taM dfzwvA patitaM BUmO rAkzasaM GoradarSanam
jagAma manasA sItAM lakzmaRasya vacaH smaran
hA sIte lakzmaRety evam AkruSya tu mahAsvaram
mamAra rAkzasaH so 'yaM SrutvA sItA kaTaM Bavet
lakzmaRaS ca mahAbAhuH kAm avasTAM gamizyati
iti saMcintya DarmAtmA rAmo hfzwatanUruhaH
tatra rAmaM BayaM tIvram AviveSa vizAdajam
rAkzasaM mfgarUpaM taM hatvA SrutvA ca tat svaram
nihatya pfzataM cAnyaM mAMsam AdAya rAGavaH
tvaramARo janasTAnaM sasArABimuKas tadA
ArtasvaraM tu taM Bartur vijYAya sadfSaM vane
uvAca lakzmaRaM sItA gacCa jAnIhi rAGavam
na hi me jIvitaM sTAne hfdayaM vAvatizWate
kroSataH paramArtasya SrutaH Sabdo mayA BfSam
AkrandamAnaM tu vane BrAtaraM trAtum arhasi
taM kzipram aBiDAva tvaM BrAtaraM SaraREziRam
rakzasAM vaSam ApannaM siMhAnAm iva govfzam
na jagAma taToktas tu BrAtur AjYAya SAsanam
tam uvAca tatas tatra kupitA janakAtmajA
sOmitre mitrarUpeRa BrAtus tvam asi Satruvat
yas tvam asyAm avasTAyAM BrAtaraM nABipadyase
icCasi tvaM vinaSyantaM rAmaM lakzmaRa matkfte
vyasanaM te priyaM manye sneho BrAtari nAsti te
tena tizWasi visrabDas tam apaSyan mahAdyutim
kiM hi saMSayam Apanne tasminn iha mayA Bavet
kartavyam iha tizWantyA yat praDAnas tvam AgataH
iti bruvARaM vEdehIM bAzpaSokapariplutAm
abravIl lakzmaRas trastAM sItAM mfgavaDUm iva
devi devamanuzyezu ganDarvezu patatrizu
rAkzasezu piSAcezu kiMnarezu mfgezu ca
dAnavezu ca Gorezu na sa vidyeta SoBane
yo rAmaM pratiyuDyeta samare vAsavopamam
avaDyaH samare rAmo nEvaM tvaM vaktum arhasi
na tvAm asmin vane hAtum utsahe rAGavaM vinA
anivAryaM balaM tasya balEr balavatAm api
triBir lokEH samudyuktEH seSvarEH sAmarEr api
hfdayaM nirvftaM te 'stu saMtApas tyajyatAm ayam
Agamizyati te BartA SIGraM hatvA mfgottamam
na sa tasya svaro vyaktaM na kaS cid api dEvataH
ganDarvanagarapraKyA mAyA sA tasya rakzasaH
nyAsaBUtAsi vEdehi nyastA mayi mahAtmanA
rAmeRa tvaM varArohe na tvAM tyaktum ihotsahe
kftavErAS ca kalyARi vayam etEr niSAcarEH
Karasya niDane devi janasTAnavaDaM prati
rAkzasA viDinA vAco visfjanti mahAvane
hiMsAvihArA vEdehi na cintayitum arhasi
lakzmaRenEvam uktA tu krudDA saMraktalocanA
abravIt paruzaM vAkyaM lakzmaRaM satyavAdinam
anArya karuRAramBa nfSaMsa kulapAMsana
ahaM tava priyaM manye tenEtAni praBAzase
nEtac citraM sapatnezu pApaM lakzmaRa yad Bavet
tvadviDezu nfSaMsezu nityaM pracCannacArizu
suduzwas tvaM vane rAmam ekam eko 'nugacCasi
mama hetoH praticCannaH prayukto Baratena vA
kaTam indIvaraSyAmaM rAmaM padmaniBekzaRam
upasaMSritya BartAraM kAmayeyaM pfTag janam
samakzaM tava sOmitre prARAMs tyakzye na saMSayaH
rAmaM vinA kzaRam api na hi jIvAmi BUtale
ity uktaH paruzaM vAkyaM sItayA somaharzaRam
abravIl lakzmaRaH sItAM prAYjalir vijitendriyaH
uttaraM notsahe vaktuM dEvataM BavatI mama
vAkyam apratirUpaM tu na citraM strIzu mETili
svaBAvas tv eza nArIRAm ezu lokezu dfSyate
vimuktaDarmAS capalAs tIkzRA BedakarAH striyaH
upaSfRvantu me sarve sAkziBUtA vanecarAH
nyAyavAdI yaTA vAkyam ukto 'haM paruzaM tvayA
Dik tvAm adya praRaSya tvaM yan mAm evaM viSaNkase
strItvAd duzwasvaBAvena guruvAkye vyavasTitam
gamizye yatra kAkutsTaH svasti te 'stu varAnane
rakzantu tvAM viSAlAkzi samagrA vanadevatAH
nimittAni hi GorARi yAni prAdurBavanti me
api tvAM saha rAmeRa paSyeyaM punar AgataH
lakzmaRenEvam uktA tu rudatI janakAtmajA
pratyuvAca tato vAkyaM tIvraM bAzpapariplutA
godAvarIM pravekzyAmi vinA rAmeRa lakzmaRa
AbanDizye 'TavA tyakzye vizame deham AtmanaH
pibAmi vA vizaM tIkzRaM pravekzyAmi hutASanam
na tv ahaM rAGavAd anyaM padApi puruzaM spfSe
iti lakzmaRam AkruSya sItA duHKasamanvitA
pARiByAM rudatI duHKAd udaraM prajaGAna ha
tAm ArtarUpAM vimanA rudantIM; sOmitrir Alokya viSAlanetrAm
ASvAsayAm Asa na cEva Bartus; taM BrAtaraM kiM cid uvAca sItA
tatas tu sItAm aBivAdya lakzmaRaH; kftAYjaliH kiM cid aBipraRamya
avekzamARo bahuSaS ca mETilIM; jagAma rAmasya samIpam AtmavAn
tayA paruzam uktas tu kupito rAGavAnujaH
sa vikANkzan BfSaM rAmaM pratasTe nacirAd iva
tadAsAdya daSagrIvaH kzipram antaram AsTitaH
aBicakrAma vEdehIM parivrAjakarUpaDfk
SlakzRakAzAyasaMvItaH SiKI CatrI upAnahI
vAme cAMse 'vasajyATa SuBe yazwikamaRqalU
parivrAjakarUpeRa vEdehIM samupAgamat
tAm AsasAdAtibalo BrAtfByAM rahitAM vane
rahitAM sUryacandrAByAM saMDyAm iva mahattamaH
tAm apaSyat tato bAlAM rAjaputrIM yaSasvinIm
rohiRIM SaSinA hInAM grahavad BfSadAruRaH
tam ugraM pApakarmARaM janasTAnaruhA drumAH
samIkzya na prakampante na pravAti ca mArutaH
SIGrasrotAS ca taM dfzwvA vIkzantaM raktalocanam
stimitaM gantum AreBe BayAd godAvarI nadI
rAmasya tv antaraM prepsur daSagrIvas tadantare
upatasTe ca vEdehIM BikzurUpeRa rAvaRaH
aBavyo BavyarUpeRa BartAram anuSocatIm
aByavartata vEdehIM citrAm iva SanEScaraH
sa pApo BavyarUpeRa tfREH kUpa ivAvftaH
atizWat prekzya vEdehIM rAmapatnIM yaSasvinIm
SuBAM ruciradantOzWIM pUrRacandraniBAnanAm
AsInAM parRaSAlAyAM bAzpaSokABipIqitAm
sa tAM padmapalASAkzIM pItakOSeyavAsinIm
aByagacCata vEdehIM duzwacetA niSAcaraH
sa manmaTaSarAvizwo brahmaGozam udIrayan
abravIt praSritaM vAkyaM rahite rAkzasADipaH
tAm uttamAM trilokAnAM padmahInAm iva Sriyam
viBrAjamAnAM vapuzA rAvaRaH praSaSaMsa ha
kA tvaM kAYcanavarRABe pItakOSeyavAsini
kamalAnAM SuBAM mAlAM padminIva ca biBratI
hrIH SrIH kIrtiH SuBA lakzmIr apsarA vA SuBAnane
BUtir vA tvaM varArohe ratir vA svEracAriRI
samAH SiKariRaH snigDAH pARqurA daSanAs tava
viSAle vimale netre raktAnte kfzRatArake
viSAlaM jaGanaM pInam UrU karikaropamO
etAv upacitO vfttO sahitO saMpragalBitO
pInonnatamuKO kAntO snigDatAlaPalopamO
maRipravekABaraRO rucirO te payoDarO
cArusmite cArudati cArunetre vilAsini
mano harasi me rAme nadIkUlam ivAmBasA
karAntamitamaDyAsi sukeSI saMhatastanI
nEva devI na ganDarvI na yakzI na ca kiMnarI
nEvaMrUpA mayA nArI dfzwapUrvA mahItale
iha vAsaS ca kAntAre cittam unmATayanti me
sA pratikrAma BadraM te na tvaM vastum ihArhasi
rAkzasAnAm ayaM vAso GorARAM kAmarUpiRAm
prAsAdAgryARi ramyARi nagaropavanAni ca
saMpannAni suganDIni yuktAny AcarituM tvayA
varaM mAlyaM varaM pAnaM varaM vastraM ca SoBane
BartAraM ca varaM manye tvadyuktam asitekzaRe
kA tvaM Bavasi rudrARAM marutAM vA Sucismite
vasUnAM vA varArohe devatA pratiBAsi me
neha gacCantI ganDarvA na devA na ca kiMnarAH
rAkzasAnAm ayaM vAsaH kaTaM nu tvam ihAgatA
iha SAKAmfgAH siMhA dvIpivyAGramfgAs taTA
fkzAs tarakzavaH kaNkAH kaTaM teByo na biByase
madAnvitAnAM GorARAM kuYjarARAM tarasvinAm
kaTam ekA mahAraRye na biBezi vanAnane
kAsi kasya kutaS ca tvaM kiMnimittaM ca daRqakAn
ekA carasi kalyARi GorAn rAkzasasevitAn
iti praSastA vEdehI rAvaRena durAtmanA
dvijAtivezeRa hi taM dfzwvA rAvaRam Agatam
sarvEr atiTisatkArEH pUjayAm Asa mETilI
upAnIyAsanaM pUrvaM pAdyenABinimantrya ca
abravIt sidDam ity eva tadA taM sOmyadarSanam
dvijAtivezeRa samIkzya mETilI; tam AgataM pAtrakusumBaDAriRam
aSakyam uddvezwum upAyadarSanAn; nyamantrayad brAhmaRavad
y.aT.Agatam
iyaM bfsI brAhmaRa kAmam AsyatAm; idaM ca pAdyaM pratigfhyatAm iti
idaM ca sidDaM vanajAtam uttamaM; tvadarTam avyagram ihopaBujyatAm
nimantryamARaH pratipUrRaBAziRIM; narendrapatnIM prasamIkzya mETilIm
prahasya tasyA haraRe DftaM manaH; samarpayAm Asa vaDAya rAvaRaH
tataH suvezaM mfgayA gataM patiM; pratIkzamARA sahalakzmaRaM tadA
nirIkzamARA haritaM dadarSa tan; mahad vanaM nEva tu rAmalakzmaRO
rAvaRena tu vEdehI tadA pfzwA jihIrzuRA
parivrAjakarUpeRa SaSaMsAtmAnam AtmanA
brAhmaRaS cAtiTiS cEza anukto hi Sapeta mAm
iti DyAtvA muhUrtaM tu sItA vacanam abravIt
duhitA janakasyAhaM mETilasya mahAtmanaH
sItA nAmnAsmi BadraM te rAmaBAryA dvijottama
saMvatsaraM cADyuzitA rAGavasya niveSane
BuYjAnA mAnuzAn BogAn sarvakAmasamfdDinI
tataH saMvatsarAd UrDvaM samamanyata me patim
aBizecayituM rAmaM sameto rAjamantriBiH
tasmin saMBriyamARe tu rAGavasyABizecane
kEkeyI nAma BartAraM mamAryA yAcate varam
pratigfhya tu kEkeyI SvaSuraM sukftena me
mama pravrAjanaM Bartur BaratasyABizecanam
dvAv ayAcata BartAraM satyasaMDaM nfpottamam
nAdya Bokzye na ca svapsye na pAsye 'haM kadA cana
eza me jIvitasyAnto rAmo yady aBizicyate
iti bruvARAM kEkeyIM SvaSuro me sa mAnadaH
ayAcatArTEr anvarTEr na ca yAcYAM cakAra sA
mama BartA mahAtejA vayasA paYcaviMSakaH
rAmeti praTito loke guRavAn satyavAk SuciH
viSAlAkzo mahAbAhuH sarvaBUtahite rataH
aBizekAya tu pituH samIpaM rAmam Agatam
kEkeyI mama BartAram ity uvAca drutaM vacaH
tava pitrA samAjYaptaM mamedaM SfRu rAGava
BaratAya pradAtavyam idaM rAjyam akaRwakam
tvayA tu Kalu vastavyaM nava varzARi paYca ca
vane pravraja kAkutsTa pitaraM mocayAnftAt
taTety uvAca tAM rAmaH kEkeyIm akutoBayaH
cakAra tadvacas tasyA mama BartA dfQavrataH
dadyAn na pratigfhRIyAt satyabrUyAn na cAnftam
etad brAhmaRa rAmasya vrataM Druvam anuttamam
tasya BrAtA tu vEmAtro lakzmaRo nAma vIryavAn
rAmasya puruzavyAGraH sahAyaH samare 'rihA
sa BrAtA lakzmaRo nAma DarmacArI dfQavrataH
anvagacCad DanuzpARiH pravrajantaM mayA saha
te vayaM pracyutA rAjyAt kEleyyAs tu kfte trayaH
vicarAma dvijaSrezWa vanaM gamBIram ojasA
samASvasa muhUrtaM tu SakyaM vastum iha tvayA
Agamizyati me BartA vanyam AdAya puzkalam
sa tvaM nAma ca gotraM ca kulam Acakzva tattvataH
ekaS ca daRqakAraRye kimarTaM carasi dvija
evaM bruvatyAM sItAyAM rAmapatnyAM mahAbalaH
pratyuvAcottaraM tIvraM rAvaRo rAkzasADipaH
yena vitrAsitA lokAH sadevAsurapannagAH
ahaM sa rAvaRo nAma sIte rakzogaReSvaraH
tvAM tu kAYcanavarRABAM dfzwvA kOSeyavAsinIm
ratiM svakezu dArezu nADigacCAmy anindite
bahvInAm uttamastrIRAm AhftAnAm itas tataH
sarvAsAm eva BadraM te mamAgramahizI Bava
laNkA nAma samudrasya maDye mama mahApurI
sAgareRa parikziptA nivizwA girimUrDani
tatra sIte mayA sArDaM vanezu vicarizyasi
na cAsyAraRyavAsasya spfhayizyasi BAmini
paYcadAsyaH sahasrARi sarvABaraRaBUzitAH
sIte paricarizyanti BAryA Bavasi me yadi
rAvaRenEvam uktA tu kupitA janakAtmajA
pratyuvAcAnavadyANgI tam anAdftya rAkzasaM
mahAgirim ivAkampyaM mahendrasadfSaM patim
mahodaDim ivAkzoByam ahaM rAmam anuvratA
mahAbAhuM mahoraskaM siMhavikrAntagAminam
nfsiMhaM siMhasaMkASam ahaM rAmam anuvratA
pUrRacandrAnanaM vIraM rAjavatsaM jitendriyam
pfTukIrtiM mahAbAhum ahaM rAmam anuvratA
tvaM punar jambukaH siMhIM mAm ihecCasi durlaBAm
nAhaM SakyA tvayA sprazwum Adityasya praBA yaTA
pAdapAn kAYcanAn nUnaM bahUn paSyasi mandaBAk
rAGavasya priyAM BAryAM yas tvam icCasi rAvaRa
kzuDitasya ca siMhasya mfgaSatros tarasvinaH
ASIvizasya vadanAd daMzwrAm AdAtum icCasi
mandaraM parvataSrezWaM pARinA hartum icCasi
kAlakUwaM vizaM pItvA svastimAn gantum icCasi
akzisUcyA pramfjasi jihvayA leQi ca kzuram
rAGavasya priyAM BAryAm aDigantuM tvam icCasi
avasajya SilAM kaRWe samudraM tartum icCasi
sUryA candramasO coBO prARiByAM hartum icCasi
yo rAmasya priyAM BAryAM praDarzayitum icCasi
agniM prajvalitaM dfzwvA vastreRAhartum icCasi
kalyARa vfttAM rAmasya yo BAryAM hartum icCasi
ayomuKAnAM SUlAnAm agre caritum icCasi
rAmasya sadfSIM BAryAM yo 'DigantuM tvam icCasi
yad antaraM siMhaSfgAlayor vane; yad antaraM syandanikAsamudrayoH
surAgryasOvIrakayor yad antaraM; tad antaraM dASaraTes tavEva ca
yad antaraM kAYcanasIsalohayor; yad antaraM candanavAripaNkayoH
yad antaraM hastibiqAlayor vane; tad antaraM daSaraTes tavEva ca
yad antaraM vAyasavEnateyayor; yad antaraM madgumayUrayor api
yad antaraM sArasagfDrayor vane; tad antaraM dASaraTes tavEva ca
tasmin sahasrAkzasamapraBAve; rAme sTite kArmukabARapARO
hftApi te 'haM na jarAM gamizye; vajraM yaTA makzikayAvagIrRam
itIva tad vAkyam aduzwaBAvA; sudfzwam uktvA rajanIcaraM tam
gAtraprakampAd vyaTitA baBUva; vAtodDatA sA kadalIva tanvI
tAM vepamAnAm upalakzya sItAM; sa rAvaRo mftyusamapraBAvaH
kulaM balaM nAma ca karma cAtmanaH; samAcacakze BayakAraRArTam
evaM bruvatyAM sItAyAM saMrabDaH paruzAkzaram
lalAwe BrukuwIM kftvA rAvaRaH pratyuvAca ha
BrAtA vESravaRasyAhaM sApatnyo varavarRini
rAvaRo nAma BadraM te daSagrIvaH pratApavAn
yasya devAH saganDarvAH piSAcapatagoragAH
vidravanti BayAd BItA mftyor iva sadA prajAH
yena vESravaRo BrAtA vEmAtraH kAraRAntare
dvandvam AsAditaH kroDAd raRe vikramya nirjitaH
madBayArtaH parityajya svam aDizWAnam fdDimat
kElAsaM parvataSrezWam aDyAste naravAhanaH
yasya tat puzpakaM nAma vimAnaM kAmagaM SuBam
vIryAd AvarjitaM Badre yena yAmi vihAyasaM
mama saMjAtarozasya muKaM dfzwvEva mETili
vidravanti paritrastAH surAH SakrapurogamAH
yatra tizWAmy ahaM tatra mAruto vAti SaNkitaH
tIvrAMSuH SiSirAMSuS ca BayAt saMpadyate raviH
nizkampapatrAs taravo nadyaS ca stimitodakAH
Bavanti yatra yatrAhaM tizWAmi ca carAmi ca
mama pAre samudrasya laNkA nAma purI SuBA
saMpUrRA rAkzasEr GorEr yaTendrasyAmarAvatI
prAkAreRa parikziptA pARqureRa virAjitA
hemakakzyA purI ramyA vEdUryamaya toraRA
hastyaSvaraTasaMBADA tUryanAdavinAditA
sarvakAmaPalEr vfkzEH saMkulodyAnaSoBitA
tatra tvaM vasatI sIte rAjaputri mayA saha
na sramizyasi nArIRAM mAnuzIRAM manasvini
BuYjAnA mAnuzAn BogAn divyAMS ca varavarRini
na smarizyasi rAmasya mAnuzasya gatAyuzaH
sTApayitvA priyaM putraM rAjYA daSaraTena yaH
mandavIryaH suto jyezWas tataH prasTApito vanam
tena kiM BrazwarAjyena rAmeRa gatacetasA
karizyasi viSAlAkzi tApasena tapasvinA
sarvarAkzasaBartAraM kAmAt svayam ihAgatam
na manmaTaSarAvizwaM pratyAKyAtuM tvam arhasi
pratyAKyAya hi mAM BIru paritApaM gamizyasi
caraRenABihatyeva purUravasam urvaSI
evam uktA tu vEdehI krudDA saMraktalocanA
abravIt paruzaM vAkyaM rahite rAkzasADipam
kaTaM vESravaRaM devaM sarvaBUtanamaskftam
BrAtaraM vyapadiSya tvam aSuBaM kartum icCasi
avaSyaM vinaSizyanti sarve rAvaRa rAkzasAH
yezAM tvaM karkaSo rAjA durbudDir ajitendriyaH
apahftya SacIM BAryAM Sakyam indrasya jIvitum
na tu rAmasya BAryAM mAm apanIyAsti jIvitam
jIvec ciraM vajraDarasya hastAc; CacIM praDfzyApratirUparUpAm
na mAdfSIM rAkzasaDarzayitvA; pItAmftasyApi tavAsti mokzaH
sItAyA vacanaM SrutvA daSagrIvaH pratApavAn
haste hastaM samAhatya cakAra sumahad vapuH
sa mETilIM punar vAkyaM baBAze ca tato BfSam
nonmattayA SrutO manye mama vIryaparAkramO
udvaheyaM BujAByAM tu medinIm ambare sTitaH
ApibeyaM samudraM ca mftyuM hanyAM raRe sTitaH
arkaM runDyAM SarEs tIkzREr viBindyAM hi mahItalam
kAmarUpiRam unmatte paSya mAM kAmadaM patim
evam uktavatas tasya rAvaRasya SiKipraBe
krudDasya hariparyante rakte netre baBUvatuH
sadyaH sOmyaM parityajya BikzurUpaM sa rAvaRaH
svaM rUpaM kAlarUpABaM Beje vESravaRAnujaH
saMraktanayanaH SrImAMs taptakAYcanakuRqalaH
daSAsyaH kArmukI bARI baBUva kzaRadAcaraH
sa parivrAjakacCadma mahAkAyo vihAya tat
pratipede svakaM rUpaM rAvaRo rAkzasADipaH
saMraktanayanaH kroDAj jImUtanicayapraBaH
raktAmbaraDaras tasTO strIratnaM prekzya mETilIm
sa tAm asitakeSAntAM BAskarasya praBAm iva
vasanABaraRopetAM mETilIM rAvaRo 'bravIt
trizu lokezu viKyAtaM yadi BartAram icCasi
mAm ASraya varArohe tavAhaM sadfSaH patiH
mAM Bajasva cirAya tvam ahaM SlAGyas tava priyaH
nEva cAhaM kva cid Badre karizye tava vipriyam
tyajyatAM mAnuzo BAvo mayi BAvaH praRIyatAm
rAjyAc cyutam asidDArTaM rAmaM parimitAyuzam
kEr guREr anuraktAsi mUQe paRqitamAnini
yaH striyA vacanAd rAjyaM vihAya sasuhfjjanam
asmin vyAlAnucarite vane vasati durmatiH
ity uktvA mETilIM vAkyaM priyArhAM priyavAdinIm
jagrAha rAvaRaH sItAM buDaH Ke rohiRIm iva
vAmena sItAM padmAkzIM mUrDajezu kareRa saH
Urvos tu dakziRenEva parijagrAha pARinA
taM dfzwvA giriSfNgABaM tIkzRadaMzwraM mahABujam
prAdravan mftyusaMkASaM BayArtA vanadevatAH
sa ca mAyAmayo divyaH KarayuktaH KarasvanaH
pratyadfSyata hemANgo rAvaRasya mahAraTaH
tatas tAM paruzEr vAkyEr aBitarjya mahAsvanaH
aNkenAdAya vEdehIM raTam Aropayat tadA
sA gfhItAticukroSa rAvaRena yaSasvinI
rAmeti sItA duHKArtA rAmaM dUragataM vane
tAm akAmAM sa kAmArtaH pannagendravaDUm iva
vivezwamAnAm AdAya utpapATATa rAvaRaH
tataH sA rAkzasendreRa hriyamARA vihAyasA
BfSaM cukroSa matteva BrAntacittA yaTAturA
hA lakzmaRa mahAbAho gurucittaprasAdaka
hriyamARAM na jAnIze rakzasA kAmarUpiRA
jIvitaM suKam arTAMS ca DarmahetoH parityajan
hriyamARAm aDarmeRa mAM rAGava na paSyasi
nanu nAmAvinItAnAM vinetAsi paraMtapa
kaTam evaMviDaM pApaM na tvaM SADi hi rAvaRam
nanu sadyo 'vinItasya dfSyate karmaRaH Palam
kAlo 'py aNgI Bavaty atra sasyAnAm iva paktaye
sa karma kftavAn etat kAlopahatacetanaH
jIvitAntakaraM GoraM rAmAd vyasanam Apnuhi
hantedAnIM sakAmA tu kEkeyI bAnDavEH saha
hriyeyaM DarmakAmasya DarmapatnI yaSasvinaH
Amantraye janasTAnaM karRikArAMS ca puzpitAn
kzipraM rAmAya SaMsaDvaM sItAM harati rAvaRaH
mAlyavantaM SiKariRaM vande prasravaRaM girim
kzipraM rAmAya SaMsaDvaM sItAM harati rAvaRaH
haMsasArasasaMGuzwAM vande godAvarIM nadIm
kzipraM rAmAya SaMsaDvaM sItAM harati rAvaRaH
dEvatAni ca yAnty asmin vane viviDapAdape
namaskaromy ahaM teByo BartuH SaMsata mAM hftAm
yAni kAni cid apy atra sattvAni nivasanty uta
sarvARi SaraRaM yAmi mfgapakzigaRAn api
hriyamARAM priyAM BartuH prAReByo 'pi garIyasIm
vivaSApahftA sItA rAvaReneti SaMsata
viditvA mAM mahAbAhur amutrApi mahAbalaH
Anezyati parAkramya vEvasvatahftAm api
rAmAya tu yaTAtattvaM jawAyo haraRaM mama
lakzmaRAya ca tat sarvam AKyAtavyam aSezataH
taM Sabdam avasuptasya jawAyur aTa SuSruve
nirEkzad rAvaRaM kzipraM vEdehIM ca dadarSa saH
tataH parvatakUwABas tIkzRatuRqaH KagottamaH
vanaspatigataH SrImAn vyAjahAra SuBAM giram
daSagrIvasTito Darme purARe satyasaMSrayaH
jawAyur nAma nAmnAhaM gfDrarAjo mahAbalaH
rAjA sarvasya lokasya mahendravaruRopamaH
lokAnAM ca hite yukto rAmo daSaraTAtmajaH
tasyEzA lokanATasya DarmapatnI yaSasvinI
sItA nAma varArohA yAM tvaM hartum ihecCasi
kaTaM rAjA sTito Darme paradArAn parAmfSet
rakzaRIyA viSezeRa rAjadArA mahAbalaH
nivartaya matiM nIcAM paradArABimarSanam
na tat samAcared DIro yat paro 'sya vigarhayet
yaTAtmanas taTAnyezAM dArA rakzyA vimarSanAt
arTaM vA yadi vA kAmaM SizwAH SAstrezv anAgatam
vyavasyanty anu rAjAnaM DarmaM pOrastyanandana
rAjA DarmaS ca kAmaS ca dravyARAM cottamo niDiH
DarmaH SuBaM vA pApaM vA rAjamUlaM pravartate
pApasvaBAvaS capalaH kaTaM tvaM rakzasAM vara
ESvaryam aBisaMprApto vimAnam iva duzkftI
kAmasvaBAvo yo yasya na sa SakyaH pramArjitum
na hi duzwAtmanAm Arya mA vasaty Alaye ciram
vizaye vA pure vA te yadA rAmo mahAbalaH
nAparADyati DarmAtmA kaTaM tasyAparADyasi
yadi SUrpaRaKAhetor janasTAnagataH KaraH
ativftto hataH pUrvaM rAmeRAklizwakarmaRA
atra brUhi yaTAsatyaM ko rAmasya vyatikramaH
yasya tvaM lokanATasya hftvA BAryAM gamizyasi
kzipraM visfja vEdehIM mA tvA GoreRa cakzuzA
dahed dahana BUtena vftram indrASanir yaTA
sarpam ASIvizaM badDvA vastrAnte nAvabuDyase
grIvAyAM pratimuktaM ca kAlapASaM na paSyasi
sa BAraH sOmya Bartavyo yo naraM nAvasAdayet
tad annam upaBoktavyaM jIryate yad anAmayam
yat kftvA na Baved Darmo na kIrtir na yaSo Buvi
SarIrasya Bavet KedaH kas tat karma samAcaret
zazwivarzasahasrARi mama jAtasya rAvaRa
pitfpEtAmahaM rAjyaM yaTAvad anutizWataH
vfdDo 'haM tvaM yuvA DanvI saraTaH kavacI SarI
taTApy AdAya vEdehIM kuSalI na gamizyasi
na Saktas tvaM balAd DartuM vEdehIM mama paSyataH
hetuBir nyAyasaMyuktEr DruvAM vedaSrutIm iva
yuDyasva yadi SUro 'si muhUrtaM tizWa rAvaRa
Sayizyase hato BUmO yaTApUrvaM Karas taTA
asakft saMyuge yena nihatA dEtyadAnavAH
nacirAc cIravAsAs tvAM rAmo yuDi vaDizyati
kiM nu SakyaM mayA kartuM gatO dUraM nfpAtmajO
kzipraM tvaM naSyase nIca tayor BIto na saMSayaH
na hi me jIvamAnasya nayizyasi SuBAm imAm
sItAM kamalapatrAkzIM rAmasya mahazIM priyAm
avaSyaM tu mayA kAryaM priyaM tasya mahAtmanaH
jIvitenApi rAmasya taTA daSaraTasya ca
tizWa tizWa daSagrIva muhUrtaM paSya rAvaRa
yudDAtiTyaM pradAsyAmi yaTAprARaM niSAcara
vfntAd iva PalaM tvAM tu pAtayeyaM raTottamAt
ity uktasya yaTAnyAyaM rAvaRasya jawAyuzA
krudDasyAgniniBAH sarvA rejur viMSatidfzwayaH
saMraktanayanaH kopAt taptakAYcanakuRqalaH
rAkzasendro 'BidudrAva patagendram amarzaRaH
sa saMprahAras tumulas tayos tasmin mahAvane
baBUva vAtodDatayor meGayor gagane yaTA
tad baBUvAdButaM yudDaM gfDrarAkzasayos tadA
sapakzayor mAlyavator mahAparvatayor iva
tato nAlIkanArAcEs tIkzRAgrES ca vikarRiBiH
aByavarzan mahAGorEr gfDrarAjaM mahAbalaH
sa tAni SarajAlAni gfDraH patraraTeSvaraH
jawAyuH pratijagrAha rAvaRAstrARi saMyuge
tasya tIkzRanaKAByAM tu caraRAByAM mahAbalaH
cakAra bahuDA gAtre vraRAn patagasattamaH
aTa kroDAd daSagrIvo jagrAha daSamArgaRAn
mftyudaRqaniBAn GorAY SatrumardanakANkzayA
sa tEr bAREr mahAvIryaH pUrRamuktEr ajihmagEH
biBeda niSitEs tIkzREr gfDraM GorEH SilImuKEH
sa rAkzasaraTe paSyaY jAnakIM bAzpalocanAm
acintayitvA bARAMs tAn rAkzasaM samaBidravat
tato 'sya saSaraM cApaM muktAmaRiviBUzitam
caraRAByAM mahAtejA baBaYja patageSvaraH
tac cAgnisadfSaM dIptaM rAvaRasya SarAvaram
pakzAByAM ca mahAtejA vyaDunot patageSvaraH
kAYcanoraSCadAn divyAn piSAcavadanAn KarAn
tAMS cAsya javasaMpannAY jaGAna samare balI
varaM triveRusaMpannaM kAmagaM pAvakArcizam
maRihemavicitrANgaM baBaYja ca mahAraTam
pUrRacandrapratIkASaM CatraM ca vyajanEH saha
sa BagnaDanvA viraTo hatASvo hatasAraTiH
aNkenAdAya vEdehIM papAta Buvi rAvaRaH
dfzwvA nipatitaM BUmO rAvaRaM BagnavAhanam
sADu sADv iti BUtAni gfDrarAjam apUjayan
pariSrAntaM tu taM dfzwvA jarayA pakziyUTapam
utpapAta punar hfzwo mETilIM gfhya rAvaRaH
taM prahfzwaM niDAyANke gacCantaM janakAtmajAm
gfDrarAjaH samutpatya jawAyur idam abravIt
vajrasaMsparSabARasya BAryAM rAmasya rAvaRa
alpabudDe harasy enAM vaDAya Kalu rakzasAm
samitrabanDuH sAmAtyaH sabalaH saparicCadaH
vizapAnaM pibasy etat pipAsita ivodakam
anubanDam ajAnantaH karmaRAm avicakzaRAH
SIGram eva vinaSyanti yaTA tvaM vinaSizyasi
badDas tvaM kAlapASena kva gatas tasya mokzyase
vaDAya baqiSaM gfhya sAmizaM jalajo yaTA
na hi jAtu durADarzO kAkutsTO tava rAvaRa
DarzaRaM cASramasyAsya kzamizyete tu rAGavO
yaTA tvayA kftaM karma BIruRA lokagarhitam
taskarAcarito mArgo nEza vIranizevitaH
yuDyasva yadi SUro 'si muhUrtaM tizWa rAvaRa
Sayizyase hato BUmO yaTA BrAtA Karas taTA
paretakAle puruzo yat karma pratipadyate
vinASAyAtmano 'DarmyaM pratipanno 'si karma tat
pApAnubanDo vE yasya karmaRaH ko nu tat pumAn
kurvIta lokADipatiH svayamBUr BagavAn api
evam uktvA SuBaM vAkyaM jawAyus tasya rakzasaH
nipapAta BfSaM pfzWe daSagrIvasya vIryavAn
taM gfhItvA naKEs tIkzREr virarAda samantataH
aDirUQo gajArohi yaTA syAd duzwavAraRam
virarAda naKEr asya tuRqaM pfzWe samarpayan
keSAMS cotpAwayAm Asa naKapakzamuKAyuDaH
sa taTA gfDrarAjena kliSyamAno muhur muhuH
amarzasPuritOzWaH san prAkampata sa rAkzasaH
saMparizvajya vEdehIM vAmenANkena rAvaRaH
talenABijaGAnArto jawAyuM kroDamUrCitaH
jawAyus tam atikramya tuRqenAsya KarADipaH
vAmabAhUn daSa tadA vyapAharad ariMdamaH
tataH krudDo daSakrIvaH sItAm utsfjya vIryavAn
muzwiByAM caraRAByAM ca gfDrarAjam apoTayat
tato muhUrtaM saMgrAmo baBUvAtulavIryayoH
rAkzasAnAM ca muKyasya pakziRAM pravarasya ca
tasya vyAyacCamAnasya rAmasyArTe 'Ta rAvaRaH
pakzO pAdO ca pArSvO ca Kaqgam udDftya so 'cCinat
sa CinnapakzaH sahasA rakzasA rOdrakarmaRA
nipapAta hato gfDro DaraRyAm alpajIvitaH
taM dfzwvA patitaM BUmO kzatajArdraM jawAyuzam
aByaDAvata vEdehI svabanDum iva duHKitA
taM nIlajImUtanikASakalpaM; supARquroraskam udAravIryam
dadarSa laNkADipatiH pfTivyAM; jawAyuzaM SAntam ivAgnidAvam
tatas tu taM patraraTaM mahItale; nipAtitaM rAvaRavegamarditam
punaH parizvajya SaSipraBAnanA; ruroda sItA janakAtmajA tadA
tam alpajIvitaM BUmO sPurantaM rAkzasADipaH
dadarSa gfDraM patitaM samIpe rAGavASramAt
sA tu tArADipamuKI rAvaRena samIkzya tam
gfDrarAjaM vinihataM vilalApa suduHKitA
nimittaM lakzaRajYAnaM SakunisvaradarSanam
avaSyaM suKaduHKezu narARAM pratidfSyate
na nUnaM rAma jAnAsi mahad vyasanam AtmajaH
DAvanti nUnaM kAkutsTa madarTaM mfgapakziRaH
trAhi mAm adya kAkutsTa lakzmaReti varANganA
susaMtrastA samAkrandac CfRvatAM tu yaTAntike
tAM klizwamAlyABaraRAM vilapantIm anATavat
aByaDAvata vEdehIM rAvaRo rAkzasADipaH
tAM latAm iva vezwantIm AliNgantIM mahAdrumAn
muYca muYceti bahuSaH pravadan rAkzasADipaH
kroSantIM rAma rAmeti rAmeRa rahitAM vane
jIvitAntAya keSezu jagrAhAntakasaMniBaH
praDarzitAyAM vEdehyAM baBUva sacarAcaram
jagat sarvam amaryAdaM tamasAnDena saMvftam
dfzwvA sItAM parAmfzwAM dInAM divyena cakzuzA
kftaM kAryam iti SrImAn vyAjahAra pitAmahaH
prahfzwA vyaTitAS cAsan sarve te paramarzayaH
dfzwvA sItAM parAmfzwAM daRqakAraRyavAsinaH
sa tu tAM rAma rAmeti rudantIM lakzmaReti ca
jagAmAkASam AdAya rAvaRo rAkzasADipaH
taptABaraRasarvANgI pItakOSeyavAsanI
rarAja rAjaputrI tu vidyut sOdAmanI yaTA
udDUtena ca vastreRa tasyAH pItena rAvaRaH
aDikaM paribaBrAja girir dIpa ivAgninA
tasyAH paramakalyARyAs tAmrARi suraBIRi ca
padmapatrARi vEdehyA aByakIryanta rAvaRam
tasyAH kOSeyam udDUtam AkASe kanakapraBam
baBO cAdityarAgeRa tAmram aBram ivAtape
tasyAs tad vimalaM vaktram AkASe rAvaRANkagam
na rarAja vinA rAmaM vinAlam iva paNkajam
baBUva jaladaM nIlaM BittvA candra ivoditaH
sulalAwaM sukeSAntaM padmagarBABam avraRam
SuklEH suvimalEr dantEH praBAvadBir alaMkftam
ruditaM vyapamfzwAstraM candravat priyadarSanam
sunAsaM cArutAmrOzWam AkAze hAwakapraBam
rAkzasendrasamADUtaM tasyAs tad vacanaM SuBam
SuSuBe na vinA rAmaM divA candra ivoditaH
sA hemavarRA nIlANgaM mETilI rAkzasADipam
SuSuBe kAYcanI kAYcI nIlaM maRim ivASritA
sA padmagOrI hemABA rAvaRaM janakAtmajA
vidyudGanam ivAviSya SuSuBe taptaBUzaRA
tasyA BUzaRaGozeRa vEdehyA rAkzasADipaH
baBUva vimalo nIlaH saGoza iva toyadaH
uttamANgacyutA tasyAH puzpavfzwiH samantataH
sItAyA hriyamARAyAH papAta DaraRItale
sA tu rAvaRavegena puzpavfzwiH samantataH
samADUtA daSagrIvaM punar evAByavartata
aByavartata puzpARAM DArA vESravaRAnujam
nakzatramAlAvimalA meruM nagam ivottamam
caraRAn nUpuraM BrazwaM vEdehyA ratnaBUzitam
vidyunmaRqalasaMkASaM papAta maDurasvanam
tarupravAlaraktA sA nIlANgaM rAkzaseSvaram
prASoBayata vEdehI gajaM kazyeva kAYcanI
tAM maholkAm ivAkASe dIpyamAnAM svatejasA
jahArAkASam AviSya sItAM vESravaRAnujaH
tasyAs tAny agnivarRAni BUzaRAni mahItale
saGozARy avakIryanta kzIRAs tArA ivAmbarAt
tasyAH stanAntarAd Brazwo hAras tArADipadyutiH
vEdehyA nipatan BAti gaNgeva gaganAc cyutA
utpAta vAtABihatA nAnAdvija gaRAyutAH
mA BEr iti viDUtAgrA vyAjahrur iva pAdapAH
nalinyo DvastakamalAs trastamInajale carAH
saKIm iva gatotsAhAM SocantIva sma mETilIm
samantAd aBisaMpatya siMhavyAGramfgadvijAH
anvaDAvaMs tadA rozAt sItAcCAyAnugAminaH
jalaprapAtAsramuKAH SfNgEr ucCritabAhavaH
sItAyAM hriyamARAyAM vikroSantIva parvatAH
hriyamARAM tu vEdehIM dfzwvA dIno divAkaraH
praviDvastapraBaH SrImAn AsIt pARquramaRqalaH
nAsti DarmaH kutaH satyaM nArjavaM nAnfSaMsatA
yatra rAmasya vEdehIM BAryAM harati rAvaRaH
iti sarvARi BUtAni gaRaSaH paryadevayan
vitrastakA dInamuKA rurudur mfgapotakAH
udvIkzyodvIkzya nayanEr AsrapAtAvilekzaRAH
supravepitagAtrAS ca baBUvur vanadevatAH
vikroSantIM dfQaM sItAM dfzwvA duHKaM taTA gatAm
tAM tu lakzmaRa rAmeti kroSantIM maDurasvarAm
avekzamARAM bahuzo vEdehIM DaraRItalam
sa tAm AkulakeSAntAM vipramfzwaviSezakAm
jahArAtmavinASAya daSagrIvo manasvinAm
tatas tu sA cArudatI SucismitA; vinAkftA banDujanena mETilI
apaSyatI rAGavalakzmaRAv uBO; vivarRavaktrA BayaBArapIqitA
Kam utpatantaM taM dfzwvA mETilI janakAtmajA
duHKitA paramodvignA Baye mahati vartinI
rozarodanatAmrAkzI BImAkzaM rAkzasADipam
rudatI karuRaM sItA hriyamARedam abravIt
na vyapatrapase nIca karmaRAnena rAvaRa
jYAtvA virahitAM yo mAM corayitvA palAyase
tvayEva nUnaM duzwAtman BIruRA hartum icCatA
mamApavAhito BartA mfgarUpeRa mAyayA
yo hi mAm udyatas trAtuM so 'py ayaM vinipAtitaH
paramaM Kalu te vIryaM dfSyate rAkzasADama
viSrAvya nAmaDeyaM hi yudDe nAsti jitA tvayA
IdfSaM garhitaM karma kaTaM kftvA na lajjase
striyAS ca haraRaM nIca rahite ca parasya ca
kaTayizyanti lokezu puruzAH karma kutsitam
sunfSaMsam aDarmizWaM tava SORqIryamAninaH
Dik te SOryaM ca sattvaM ca yat tvayA kaTitaM tadA
kulAkroSakaraM loke Dik te cAritram IdfSam
kiM SakyaM kartum evaM hi yaj javenEva DAvasi
muhUrtam api tizWasva na jIvan pratiyAsyasi
na hi cakzuHpaTaM prApya tayoH pArTivaputrayoH
sasEnyo 'pi samartaHs tvaM muhUrtam api jIvitum
na tvaM tayoH SarasparSaM soQuM SaktaH kaTaM cana
vane prajvalitasyeva sparSam agner vihaMgamaH
sADu kftvAtmanaH paTyaM sADu mAM muYca rAvaRa
matpraDarzaRaruzwo hi BrAtrA saha patir mama
viDAsyati vinASAya tvaM mAM yadi na muYcasi
yena tvaM vyavasAyena balAn mAM hartum icCasi
vyavasAyaH sa te nIca Bavizyati nirarTakaH
na hy ahaM tam apaSyantI BartAraM vibuDopamam
utsahe SatruvaSagA prARAn DArayituM ciram
na nUnaM cAtmanaH SreyaH paTyaM vA samavekzase
mftyukAle yaTA martyo viparItAni sevate
mumUrzURAM hi sarvezAM yat paTyaM tan na rocate
paSyAmIva hi kaRWe tvAM kAlapASAvapASitam
yaTA cAsmin BayasTAne na biBeze daSAnana
vyaktaM hiraRmayAn hi tvaM saMpaSyasi mahIruhAn
nadIM vErataRIM GorAM ruDirOGanivAhinIm
KaqgapatravanaM cEva BImaM paSyasi rAvaRa
taptakAYcanapuzpAM ca vEdUryapravaracCadAm
drakzyase SAlmalIM tIkzRAm AyasEH kaRwakES citAm
na hi tvam IdfSaM kftvA tasyAlIkaM mahAtmanaH
DArituM Sakzyasi ciraM vizaM pItveva nirGfRaH
badDas tvaM kAlapASena durnivAreRa rAvaRa
kva gato lapsyase Sarma Bartur mama mahAtmanaH
nimezAntaramAtreRa vinA BrAtaram Ahave
rAkzasA nihatA yena sahasrARi caturdaSa
sa kaTaM rAGavo vIraH sarvAstrakuSalo balI
na tvAM hanyAc CarEs tIkzREr izwaBAryApahAriRam
etac cAnyac ca paruzaM vEdehI rAvaRANkagA
BayaSokasamAvizwA karuRaM vilalApa ha
taTA BfSArtAM bahu cEva BAziRIM; vilalApa pUrvaM karuRaM ca BAminIm
jahAra pApas taruRIM vivezwatIM; nfpAtmajAm AgatagAtravepaTum
hriyamARA tu vEdehI kaM cin nATam apaSyatI
dadarSa giriSfNgasTAn paYcavAnarapuMgavAn
tezAM maDye viSAlAkzI kOSeyaM kanakapraBam
uttarIyaM varArohA SuBAny ABaraRAni ca
mumoca yadi rAmAya SaMseyur iti mETilI
vastram utsfjya tan maDye vinikziptaM saBUzaRam
saMBramAt tu daSagrIvas tat karma na ca budDivAn
piNgAkzAs tAM viSAlAkzIM netrEr animizEr iva
vikroSantIM tadA sItAM dadfSur vAnararzaBAH
sa ca pampAm atikramya laNkAm aBimuKaH purIm
jagAma rudatIM gfhya mETilIM rAkzaseSvaraH
tAM jahAra susaMhfzwo rAvaRo mftyum AtmanaH
utsaNgenEva BujagIM tIkzRadaMzwrAM mahAvizAm
vanAni saritaH SElAn sarAMsi ca vihAyasA
sa kzipraM samatIyAya SaraS cApAd iva cyutaH
timinakraniketaM tu varuRAlayam akzayam
saritAM SaraRaM gatvA samatIyAya sAgaram
saMBramAt parivfttormI rudDamInamahoragaH
vEdehyAM hriyamARAyAM baBUva varuRAlayaH
antarikzagatA vAcaH sasfjuS cAraRAs tadA
etad anto daSagrIva iti sidDAs tadAbruvan
sa tu sItAM vivezwantIm aNkenAdAya rAvaRaH
praviveSa purIM laNkAM rUpiRIM mftyum AtmanaH
so 'Bigamya purIM laNkAM suviBaktamahApaTAm
saMrUQakakzyA bahulaM svam antaHpuram AviSat
tatra tAm asitApANgIM SokamohaparAyaRAm
nidaDe rAvaRaH sItAM mayo mAyAm ivAsurIm
abravIc ca daSagrIvaH piSAcIr GoradarSanAH
yaTA nEnAM pumAn strI vA sItAM paSyaty asaMmataH
muktAmaRisuvarRAni vastrARy ABaraRAni ca
yad yad icCet tad evAsyA deyaM macCandato yaTA
yA ca vakzyati vEdehIM vacanaM kiM cid apriyam
ajYAnAd yadi vA jYAnAn na tasyA jIvitaM priyam
taToktvA rAkzasIs tAs tu rAkzasendraH pratApavAn
nizkramyAntaHpurAt tasmAt kiM kftyam iti cintayan
dadarSAzwO mahAvIryAn rAkzasAn piSitASanAn
sa tAn dfzwvA mahAvIryo varadAnena mohitaH
uvAcEtAn idaM vAkyaM praSasya balavIryataH
nAnApraharaRAH kzipram ito gacCata satvarAH
janasTAnaM hatasTAnaM BUtapUrvaM KarAlayam
tatrozyatAM janasTAne SUnye nihatarAkzase
pOruzaM balam ASritya trAsam utsfjya dUrataH
balaM hi sumahad yan me janasTAne niveSitam
sadUzaRaKaraM yudDe hataM tad rAmasAyakEH
tataH kroDo mamApUrvo DEryasyopari varDate
vEraM ca sumahaj jAtaM rAmaM prati sudAruRam
niryAtayitum icCAmi tac ca vEram ahaM ripoH
na hi lapsyAmy ahaM nidrAm ahatvA saMyuge ripum
taM tv idAnIm ahaM hatvA KaradUzaRaGAtinam
rAmaM SarmopalapsyAmi DanaM labDveva nirDanaH
janasTAne vasadBis tu BavadBI rAmam ASritA
pravfttir upanetavyA kiM karotIti tattvataH
apramAdAc ca gantavyaM sarvEr eva niSAcarEH
kartavyaS ca sadA yatno rAGavasya vaDaM prati
yuzmAkaM hi balajYo 'haM bahuSo raRamUrDani
ataS cAsmiY janasTAne mayA yUyaM niyojitAH
tataH priyaM vAkyam upetya rAkzasA; mahArTam azwAv aBivAdya rAvaRam
vihAya laNkAM sahitAH pratasTire; yato janasTAnam alakzyadarSanAH
tatas tu sItAm upalaBya rAvaRaH; susaMprahfzwaH parigfhya mETilIm
prasajya rAmeRa ca vEram uttamaM; baBUva mohAn muditaH sa rAkzasaH
saMdiSya rAkzasAn GorAn rAvaRo 'zwO mahAbalAn
AtmAnaM budDivEklavyAt kftakftyam amanyata
sa cintayAno vEdehIM kAmabARasamarpitaH
praviveSa gfhaM ramyaM sItAM drazwum aBitvaran
sa praviSya tu tadveSma rAvaRo rAkzasADipaH
apaSyad rAkzasImaDye sItAM SokaparAyaRam
aSrupUrRamuKIM dInAM SokaBArAvapIqitAm
vAyuvegEr ivAkrAntAM majjantIM nAvam arRave
mfgayUTapariBrazwAM mfgIM SvaBir ivAvftAm
aDomuKamuKIM dInAm aByetya ca niSAcaraH
tAM tu SokavaSAM dInAm avaSAM rAkzasADipaH
sa balAd darSayAm Asa gfhaM devagfhopamam
harmyaprAsAdasaMbaDaM strIsahasranizevitam
nAnApakzigaREr juzwaM nAnAratnasamanvitam
kAYcanEs tApanIyES ca sPAwikE rAjatEs taTA
vajravEdUryacitrES ca stamBEr dfzwimanoharEH
divyadunduBinirhrAdaM taptakAYcanatoraRam
sopAnaM kAYcanaM citram Aruroha tayA saha
dAntakA rAjatAS cEva gavAkzAH priyadarSanAH
hemajAlAvftAS cAsaMs tatra prAsAdapaNktayaH
suDAmaRivicitrARi BUmiBAgAni sarvaSaH
daSagrIvaH svaBavane prAdarSayata mETilIm
dIrGikAH puzkariRyaS ca nAnApuzpasamAvftAH
rAvaRo darSayAm Asa sItAM SokaparAyaRAm
darSayitvA tu vEdehIM kftsnaM tad Bavanottamam
uvAca vAkyaM pApAtmA rAvaRo janakAtmajAm
daSarAkzasakowyaS ca dvAviMSatir aTAparAH
varjayitvA jarA vfdDAn bAlAMS ca rajanIcarAn
tezAM praBur ahaM sIte sarvezAM BImakarmaRAm
sahasram ekam ekasya mama kAryapuraHsaram
yad idaM rAjyatantraM me tvayi sarvaM pratizWitam
jIvitaM ca viSAlAkzi tvaM me prAREr garIyasI
bahUnAM strIsahasrARAM mama yo 'sO parigrahaH
tAsAM tvam ISvarI sIte mama BAryA Bava priye
sADu kiM te 'nyayA budDyA rocayasva vaco mama
Bajasva mABitaptasya prasAdaM kartum arhasi
parikziptA samudreRa laNkeyaM SatayojanA
neyaM DarzayituM SakyA sendrEr api surAsurEH
na devezu na yakzezu na ganDarvezu narzizu
ahaM paSyAmi lokezu yo me vIryasamo Bavet
rAjyaBrazwena dInena tApasena gatAyuzA
kiM karizyasi rAmeRa mAnuzeRAlpatejasA
Bajasva sIte mAm eva BartAhaM sadfSas tava
yOvanaM hy aDruvaM BIru ramasveha mayA saha
darSane mA kfTA budDiM rAGavasya varAnane
kAsya Saktir ihAgantum api sIte manoraTEH
na Sakyo vAyur AkASe pASEr badDaM mahAjavaH
dIpyamAnasya vApy agner grahItuM vimalAM SiKAm
trayARAm api lokAnAM na taM paSyAmi SoBane
vikrameRa nayed yas tvAM madbAhuparipAlitAm
laNkAyAM sumahad rAjyam idaM tvam anupAlaya
aBizekodakaklinnA tuzwA ca ramayasva mAm
duzkftaM yat purA karma vanavAsena tad gatam
yaS ca te sukfto Darmas tasyeha Palam Apnuhi
iha sarvARi mAlyAni divyaganDAni mETili
BUzaRAni ca muKyAni tAni seva mayA saha
puzpakaM nAma suSroRi BrAtur vESravaRasya me
vimAnaM ramaRIyaM ca tad vimAnaM manojavam
tatra sIte mayA sArDaM viharasva yaTAsuKam
vadanaM padmasaMkASaM vimalaM cArudarSanam
SokArtaM tu varArohe na BrAjati varAnane
alaM vrIqena vEdehi Darmalopa kftena te
Arzo 'yaM dEvanizyando yas tvAm aBigamizyati
etO pAdO mayA snigDO SiroBiH paripIqitO
prasAdaM kuru me kzipraM vaSyo dAso 'ham asmi te
nemAH SUnyA mayA vAcaH SuzyamARena BAzitAH
na cApi rAvaRaH kAM cin mUrDnA strIM praRameta ha
evam uktvA daSagrIvo mETilIM janakAtmajAm
kftAntavaSam Apanno mameyam iti manyate
sA taToktA tu vEdehI nirBayA SokakarzitA
tfRam antarataH kftvA rAvaRaM pratyaBAzata
rAjA daSaraTo nAma Darmasetur ivAcalaH
satyasanDaH parijYAto yasya putraH sa rAGavaH
rAmo nAma sa DarmAtmA trizu lokezu viSrutaH
dIrGabAhur viSAlAkzo dEvataM sa patir mama
ikzvAkURAM kule jAtaH siMhaskanDo mahAdyutiH
lakzmaRena saha BrAtrA yas te prARAM harizyati
pratyakzaM yady ahaM tasya tvayA syAM DarzitA balAt
SayitA tvaM hataH saMKye janasTAne yaTA KaraH
ya ete rAkzasAH proktA GorarUpA mahAbalAH
rAGave nirvizAH sarve suparRe pannagA yaTA
tasya jyAvipramuktAs te SarAH kAYcanaBUzaRAH
SarIraM viDamizyanti gaNgAkUlam ivormayaH
asurEr vA surEr vA tvaM yady avaDo 'si rAvaRa
utpAdya sumahad vEraM jIvaMs tasya na mokzyase
sa te jIvitaSezasya rAGavo 'ntakaro balI
paSor yUpagatasyeva jIvitaM tava durlaBam
yadi paSyet sa rAmas tvAM rozadIptena cakzuzA
rakzas tvam adya nirdagDo gacCeH sadyaH parABavam
yaS candraM naBaso BUmO pAtayen nASayeta vA
sAgaraM Sozayed vApi sa sItAM mocayed iha
gatAyus tvaM gataSrIko gatasattvo gatendriyaH
laNkA vEDavyasaMyuktA tvatkftena Bavizyati
na te pApam idaM karma suKodarkaM Bavizyati
yAhaM nItA vinA BAvaM patipArSvAt tvayA vanAt
sa hi dEvatasaMyukto mama BartA mahAdyutiH
nirBayo vIryam ASritya SUnye vasati daRqake
sa te darpaM balaM vIryam utsekaM ca taTAviDam
apanezyati gAtreByaH SaravarzeRa saMyuge
yadA vinASo BUtAnAM dfSyate kAlacoditaH
tadA kArye pramAdyanti narAH kAlavaSaM gatAH
mAM praDfzya sa te kAlaH prApto 'yaM rakzasADama
Atmano rAkzasAnAM ca vaDAyAntaHpurasya ca
na SakyA yajYamaDyasTA vediH srugBARqa maRqitA
dvijAtimantrasaMpUtA caRqAlenAvamarditum
idaM SarIraM niHsaMjYaM banDa vA GAtayasva vA
nedaM SarIraM rakzyaM me jIvitaM vApi rAkzasa
na hi SakzyAmy upakroSaM pfTivyAM dAtum AtmanaH
evam uktvA tu vEdehI krodDAt suparuzaM vacaH
rAvaRaM mETilI tatra punar novAca kiM cana
sItAyA vacanaM SrutvA paruzaM romaharzaRam
pratyuvAca tataH sItAM BayasaMdarSanaM vacaH
SfRu mETili madvAkyaM mAsAn dvAdaSa BAmini
kAlenAnena nAByezi yadi mAM cAruhAsini
tatas tvAM prAtarASArTaM sUdAS Cetsyanti leSaSaH
ity uktvA paruzaM vAkyaM rAvaRaH SatrurAvaRaH
rAkzasIS ca tataH krudDa idaM vacanam abravIt
SIGram evaM hi rAkzasyo vikftA GoradarSanAH
darpam asyA vinezyantu mAMsaSoRitaBojanAH
vacanAd eva tAs tasya vikftA GoradarSanAH
kftaprAYjalayo BUtvA mETilIM paryavArayan
sa tAH provAca rAjA tu rAvaRo GoradarSanaH
pracAlya caraRotkarzEr dArayann iva medinIm
aSokavanikAmaDye mETilI nIyatAm iti
tatreyaM rakzyatAM gUQam uzmABiH parivAritA
tatrEnAM tarjanEr GorEH punaH sAntvES ca mETilIm
AnayaDvaM vaSaM sarvA vanyAM gajavaDUm iva
iti pratisamAdizwA rAkzasyo rAvaRena tAH
aSokavanikAM jagmur mETilIM parigfhya tAm
sarvakAmaPalEr vfkzEr nAnApuzpaPalEr vftAm
sarvakAlamadES cApi dvijEH samupasevitAm
sA tu SokaparItANgI mETilI janakAtmajA
rAkzasI vaSam ApannA vyAGrIRAM hariRI yaTA
na vindate tatra tu Sarma mETilI; virUpanetrABir atIva tarjitA
patiM smarantI dayitaM ca devaraM; vicetanABUd BayaSokapIqitA
rAkzasaM mfgarUpeRa carantaM kAmarUpiRam
nihatya rAmo mArIcaM tUrRaM paTi nyavartata
tasya saMtvaramARasya drazwukAmasya mETilIm
krUrasvaro 'Ta gomAyur vinanAdAsya pfzWataH
sa tasya svaram AjYAya dAruRaM romaharzaRam
cintayAm Asa gomAyoH svareRa pariSaNkitaH
aSuBaM bata manye 'haM gomAyur vASyate yaTA
svasti syAd api vEdehyA rAkzasEr BakzaRaM vinA
mArIcena tu vijYAya svaram Alakzya mAmakam
vikruzwaM mfgarUpeRa lakzmaRaH SfRuyAd yadi
sa sOmitriH svaraM SrutvA tAM ca hitvATa mETilIm
tayEva prahitaH kzipraM matsakASam ihEzyati
rAkzasEH sahitEr nUnaM sItAyA Ipsito vaDaH
kAYcanaS ca mfgo BUtvA vyapanIyASramAt tu mAm
dUraM nItvA tu mArIco rAkzaso 'BUc CarAhataH
hA lakzmaRa hato 'smIti yad vAkyaM vyajahAra ha
api svasti Baved dvAByAM rahitAByAM mayA vane
janasTAnanimittaM hi kftavEro 'smi rAkzasEH
nimittAni ca GorARi dfSyante 'dya bahUni ca
ity evaM cintayan rAmaH SrutvA gomAyuniHsvanam
AtmanaS cApanayanaM mfgarUpeRa rakzasA
AjagAma janasTAnaM rAGavaH pariSaNkitaH
taM dInamAnasaM dInam Asedur mfgapakziRaH
savyaM kftvA mahAtmAnaM GorAMS ca sasfjuH svarAn
tAni dfzwvA nimittAni mahAGorARi rAGavaH
tato lakzaRam AyAntaM dadarSa vigatapraBam
tato 'vidUre rAmeRa samIyAya sa lakzmaRaH
vizaRRaH sa vizaRRena duHKito duHKaBAginA
saMjagarhe 'Ta taM BrAtA jezWo lakzmaRam Agatam
vihAya sItAM vijane vane rAkzasasevite
gfhItvA ca karaM savyaM lakzmaRaM raGunandanaH
uvAca maDurodarkam idaM paruzam Artavat
aho lakzmaRa garhyaM te kftaM yat tvaM vihAya tAm
sItAm ihAgataH sOmya kaccit svasti Baved iti
na me 'sti saMSayo vIra sarvaTA janakAtmajA
vinazwA BakzitA vApa rAkzasEr vanacAriBiH
aSuBAny eva BUyizWaM yaTA prAdurBavanti me
api lakzmaRa sItAyAH sAmagryaM prApnuyAvahe
idaM hi rakzomfgasaMnikASaM; praloBya mAM dUram anuprayAtam
hataM kaTaM cin mahatA SrameRa; sa rAkzaso 'BUn mriyamARa eva
manaS ca me dInam ihAprahfzwaM; cakzuS ca savyaM kurute vikAram
asaMSayaM lakzmaRa nAsti sItA; hftA mftA vA paTi vartate vA
sa dfzwvA lakzmaRaM dInaM SUnye daSaraTAtmajaH
paryapfcCata DarmAtmA vEdehIm AgataM vinA
prasTitaM daRqakAraRyaM yA mAm anujagAma ha
kva sA lakzmaRa vEdehI yAM hitvA tvam ihAgataH
rAjyaBrazwasya dInasya daRqakAn pariDAvataH
kva sA duHKasahAyA me vEdehI tanumaDyamA
yAM vinA notsahe vIra muhUrtam api jIvitum
kva sA prARasahAyA me sItA surasutopamA
patitvam amarARAM vA pfTivyAS cApi lakzmaRa
vinA tAM tapanIyABAM necCeyaM janakAtmajAm
kaccij jIvati vEdehI prAREH priyatarA mama
kaccit pravrAjanaM sOmya na me miTyA Bavizyati
sItAnimittaM sOmitre mfte mayi gate tvayi
kaccit sakAmA suKitA kEkeyI sA Bavizyati
saputrarAjyAM sidDArTAM mftaputrA tapasvinI
upasTAsyati kOsalyA kaccin sOmya na kEkayIm
yadi jIvati vEdehI gamizyAmy ASramaM punaH
suvfttA yadi vfttA sA prARAMs tyakzyAmi lakzmaRa
yadi mAm ASramagataM vEdehI nABiBAzate
punaH prahasitA sItA vinaSizyAmi lakzmaRa
brUhi lakzmaRa vEdehI yadi jIvati vA na vA
tvayi pramatte rakzoBir BakzitA vA tapasvinI
sukumArI ca bAlA ca nityaM cAduHKadarSinI
madviyogena vEdehI vyaktaM Socati durmanAH
sarvaTA rakzasA tena jihmena sudurAtmanA
vadatA lakzmaRety uccEs tavApi janitaM Bayam
SrutaS ca SaNke vEdehyA sa svaraH sadfSo mama
trastayA prezitas tvaM ca drazwuM mAM SIGram AgataH
sarvaTA tu kftaM kazwaM sItAm utsfjatA vane
pratikartuM nfSaMsAnAM rakzasAM dattam antaram
duHKitAH KaraGAtena rAkzasAH piSitASanAH
tEH sItA nihatA GorEr Bavizyati na saMSayaH
aho 'smi vyasane magnaH sarvaTA ripunASana
kiM tv idAnIM karizyAmi SaNke prAptavyam IdfSam
iti sItAM varArohAM cintayann eva rAGavaH
AjagAma janasTAnaM tvarayA sahalakzmaRaH
vigarhamARo 'nujam ArtarUpaM; kzuDA SramAc cEva pipAsayA ca
viniHSvasaY SuzkamuKo vizaRRaH; pratiSrayaM prApya samIkzya SUnyam
svam ASramaM saMpravigAhya vIro; vihAradeSAn anusftya kAMS cit
etat tad ity eva nivAsaBUmO; prahfzwaromA vyaTito baBUva
aTASramAd upAvfttam antarA raGunandanaH
paripapracCa sOmitriM rAmo duHKArditaH punaH
tam uvAca kimarTaM tvam Agato 'pAsya mETilIm
yadA sA tava viSvAsAd vane viharitA mayA
dfzwvEvAByAgataM tvAM me mETilIM tyajya lakzmaRa
SaNkamAnaM mahat pApaM yat satyaM vyaTitaM manaH
sPurate nayanaM savyaM bAhuS ca hfdayaM ca me
dfzwvA lakzmaRa dUre tvAM sItAvirahitaM paTi
evam uktas tu sOmitrir lakzmaRaH SuBalakzaRaH
BUyo duHKasamAvizwo duHKitaM rAmam abravIt
na svayaM kAmakAreRa tAM tyaktvAham ihAgataH
pracoditas tayEvogrEs tvatsakASam ihAgataH
AryeReva parikruzwaM hA sIte lakzmaReti ca
paritrAhIti yad vAkyaM mETilyAs tac CrutiM gatam
sA tam ArtasvaraM SrutvA tava snehena mETilI
gacCa gacCeti mAm Aha rudantI BayavihvalA
pracodyamAnena mayA gacCeti bahuSas tayA
pratyuktA mETilI vAkyam idaM tvatpratyayAnvitam
na tat paSyAmy ahaM rakzo yad asya Bayam Avahet
nirvftA Bava nAsty etat kenApy evam udAhftam
vigarhitaM ca nIcaM ca kaTam Aryo 'BiDAsyati
trAhIti vacanaM sIte yas trAyet tridaSAn api
kiMnimittaM tu kenApi BrAtur Alambya me svaram
visvaraM vyAhftaM vAkyaM lakzmaRa trAhi mAm iti
na BavatyA vyaTA kAryA kunArIjanasevitA
alaM vEklavyam Alambya svasTA Bava nirutsukA
na cAsti trizu lokezu pumAn yo rAGavaM raRe
jAto vA jAyamAno vA saMyuge yaH parAjayet
evam uktA tu vEdehI parimohitacetanA
uvAcASrURi muYcantI dAruRaM mAm idaM vacaH
BAvo mayi tavAtyarTaM pApa eva niveSitaH
vinazwe BrAtari prApte na ca tvaM mAm avApsyasi
saMketAd Baratena tvaM rAmaM samanugacCasi
kroSantaM hi yaTAtyarTaM nEnam aByavapadyase
ripuH pracCannacArI tvaM madarTam anugacCasi
rAGavasyAntaraprepsus taTEnaM nABipadyase
evam ukto hi vEdehyA saMrabDo raktalocanaH
kroDAt prasPuramAROzWa ASramAd aBinirgataH
evaM bruvARaM sOmitriM rAmaH saMtApamohitaH
abravId duzkftaM sOmya tAM vinA yat tvam AgataH
jAnann api samarTaM mAM rakzasAM vinivAraRe
anena kroDavAkyena mETilyA niHsfto BavAn
na hi te parituzyAmi tyaktvA yad yAsi mETilIm
krudDAyAH paruzaM SrutvA striyA yat tvam ihAgataH
sarvaTA tv apanItaM te sItayA yat pracoditaH
kroDasya vaSam Agamya nAkaroH SAsanaM mama
asO hi rAkzasaH Sete SareRABihato mayA
mfgarUpeRa yenAham ASramAd apavAditaH
vikfzya cApaM pariDAya sAyakaM; salIla bARena ca tAqito mayA
mArgIM tanuM tyajya ca viklavasvaro; baBUva keyUraDaraH sa rAkzasaH
SarAhatenEva tadArtayA girA; svaraM mamAlambya sudUrasaMSravam
udAhftaM tad vacanaM sudAruRaM; tvam Agato yena vihAya mETilIm
BfSam AvrajamAnasya tasyADovAmalocanam
prAsPurac cAsKalad rAmo vepaTuS cAsya jAyate
upAlakzya nimittAni so 'SuBAni muhur muhuH
api kzemaM tu sItAyA iti vE vyAjahAra ha
tvaramARo jagAmATa sItAdarSanalAlasaH
SUnyam AvasaTaM dfzwvA baBUvodvignamAnasaH
udBramann iva vegena vikzipan raGunandanaH
tatra tatrowajasTAnam aBivIkzya samantataH
dadarSa parRaSAlAM ca rahitAM sItayA tadA
SriyA virahitAM DvastAM hemante padminIm iva
rudantam iva vfkzES ca mlAnapuzpamfgadvijam
SriyA vihInaM viDvastaM saMtyaktavanadEvatam
viprakIrRAjinakuSaM vipravidDabfsIkawam
dfzwvA SUnyowajasTAnaM vilalApa punaH punaH
hftA mftA vA nazwA vA BakzitA vA Bavizyati
nilInApy aTa vA BIrur aTa vA vanam ASritA
gatA vicetuM puzpARi PalAny api ca vA punaH
aTa vA padminIM yAtA jalArTaM vA nadIM gatA
yatnAn mfgayamARas tu nAsasAda vane priyAm
SokaraktekzaRaH SokAd unmatta iva lakzyate
vfkzAd vfkzaM praDAvan sa girIMS cApi nadIn nadIm
baBUva vilapan rAmaH SokapaNkArRavaplutaH
asti kaccit tvayA dfzwA sA kadambapriyA priyA
kadamba yadi jAnIze SaMsa sItAM SuBAnanAm
snigDapallavasaMkASAM pItakOSeyavAsinIm
SaMsasva yadi vA dfzwA bilva bilvopamastanI
aTa vArjuna SaMsa tvaM priyAM tAm arjunapriyAm
janakasya sutA BIrur yadi jIvati vA na vA
kakuBaH kakuBoruM tAM vyaktaM jAnAti mETilIm
latApallavapuzpAQyo BAti hy eza vanaspatiH
BramarEr upagItaS ca yaTA drumavaro hy ayam
eza vyaktaM vijAnAti tilakas tilakapriyAm
aSokaSokApanuda SokopahatacetasaM
tvannAmAnaM kuru kzipraM priyAsaMdarSanena mAm
yadi tAla tvayA dfzwA pakvatAlaPalastanI
kaTayasva varArohAM kAruzyaM yadi te mayi
yadi dfzwA tvayA sItA jambujAmbUnadapraBA
priyAM yadi vijAnIze niHSaNkaM kaTayasva me
aTa vA mfgaSAvAkzIM mfga jAnAsi mETilIm
mfgaviprekzaRI kAntA mfgIBiH sahitA Bavet
gaja sA gajanAsorur yadi dfzwA tvayA Bavet
tAM manye viditAM tuByam AKyAhi varavAraRa
SArdUla yadi sA dfzwA priyA candraniBAnanA
mETilI mama visrabDaH kaTayasva na te Bayam
kiM DAvasi priye nUnaM dfzwAsi kamalekzaRe
vfkzeRAcCAdya cAtmAnaM kiM mAM na pratiBAzase
tizWa tizWa varArohe na te 'sti karuRA mayi
nAtyarTaM hAsyaSIlAsi kimarTaM mAm upekzase
pItakOSeyakenAsi sUcitA varavarRini
DAvanty api mayA dfzwA tizWa yady asti sOhfdam
nEva sA nUnam aTa vA hiMsitA cAruhAsinI
kfcCraM prAptaM hi mAM nUnaM yaTopekzitum arhati
vyaktaM sA BakzitA bAlA rAkzasEH piSitASanEH
viBajyANgAni sarvARi mayA virahitA priyA
nUnaM tac CuBadantOzWaM muKaM nizpraBatAM gatam
sA hi campakavarRABA grIvA grEveya SoBitA
komalA vilapantyAs tu kAntAyA BakzitA SuBA
nUnaM vikzipyamARO tO bAhU pallavakomalO
BakzitO vepamAnAgrO sahastABaraRANgadO
mayA virahitA bAlA rakzasAM BakzaRAya vE
sArTeneva parityaktA BakzitA bahubAnDavA
hA lakzmaRa mahAbAho paSyasi tvaM priyAM kva cit
hA priye kva gatA Badre hA sIteti punaH punaH
ity evaM vilapan rAmaH pariDAvan vanAd vanam
kva cid udBramate vegAt kva cid viBramate balAt
kva cin matta ivABAti kAntAn vezaRatatparaH
sa vanAni nadIH SElAn giriprasravaRAni ca
kAnanAni ca vegena Bramaty aparisaMsTitaH
taTA sa gatvA vipulaM mahad vanaM; parItya sarvaM tv aTa mETilIM prati
anizWitASaH sa cakAra mArgaRe; punaH priyAyAH paramaM pariSramam
dfzwASramapadaM SUnyaM rAmo daSaraTAtmajaH
rahitAM parRaSAlAM ca viDvastAny AsanAni ca
adfzwvA tatra vEdehIM saMnirIkzya ca sarvaSaH
uvAca rAmaH prAkruSya pragfhya rucirO BujO
kva nu lakzmaRa vEdehI kaM vA deSam ito gatA
kenAhftA vA sOmitre BakzitA kena vA priyA
vfzkeRAvArya yadi mAM sIte hasitum icCasi
alaM te hasitenAdya mAM Bajasva suduHKitam
yEH saha krIqase sIte viSvastEr mfgapotakEH
ete hInAs tvayA sOmye DyAyanty asrAvilekzaRAH
mftaM Sokena mahatA sItAharaRajena mAm
paraloke mahArAjo nUnaM drakzyati me pitA
kaTaM pratijYAM saMSrutya mayA tvam aBiyojitaH
apUrayitvA taM kAlaM matsakASam ihAgataH
kAmavfttam anAryaM mAM mfzAvAdinam eva ca
Dik tvAm iti pare loke vyaktaM vakzyati me pitA
vivaSaM SokasaMtaptaM dInaM BagnamanoraTam
mAm ihotsfjya karuRaM kIrtir naram ivAnfjum
kva gacCasi varArohe mAm utsfjya sumaDyame
tvayA virahitaS cAhaM mokzye jIvitam AtmanaH
itIva vilapan rAmaH sItAdarSanalAlasaH
na dadarSa suduHKArto rAGavo janakAtmajAm
anAsAdayamAnaM taM sItAM daSaraTAtmajam
paNkam AsAdya vipulaM sIdantam iva kuYjaram
lakzmaRo rAmam atyarTam uvAca hitakAmyayA
mA vizAdaM mahAbAho kuru yatnaM mayA saha
idaM ca hi vanaM SUra bahukandaraSoBitam
priyakAnanasaMcArA vanonmattA ca mETilI
sA vanaM vA pravizwA syAn nalinIM vA supuzpitAm
saritaM vApi saMprAptA mInavaYjurasevitAm
vitrAsayitukAmA vA lInA syAt kAnane kva cit
jijYAsamAnA vEdehI tvAM mAM ca puruzarzaBa
tasyA hy anvezaRe SrIman kzipram eva yatAvahe
vanaM sarvaM vicinuvo yatra sA janakAtmajA
manyase yadi kAkutsTa mA sma Soke manaH kfTAH
evam uktas tu sOhArdAl lakzmaRena samAhitaH
saha sOmitriRA rAmo vicetum upacakrame
tO vanAni girIMS cEva saritaS ca sarAMsi ca
niKilena vicinvantO sItAM daSaraTAtmajO
tasya SElasya sAnUni guhAS ca SiKarARi ca
niKilena vicinvantO nEva tAm aBijagmatuH
vicitya sarvataH SElaM rAmo lakzmaRam abravIt
neha paSyAmi sOmitre vEdehIM parvate SuBe
tato duHKABisaMtapto lakzmaRo vAkyam abravIt
vicaran daRqakAraRyaM BrAtaraM dIptatejasaM
prApsyasi tvaM mahAprAjYa mETilIM janakAtmajAm
yaTA vizRur mahAbAhur baliM badDvA mahIm imAm
evam uktas tu vIreRa lakzmaRena sa rAGavaH
uvAca dInayA vAcA duHKABihatacetanaH
vanaM sarvaM suvicitaM padminyaH PullapaNkajAH
giriS cAyaM mahAprAjYa bahukandaranirJaraH
na hi paSyAmi vEdehIM prAReByo 'pi garIyasIm
evaM sa vilapan rAmaH sItAharaRakarSitaH
dInaH SokasamAvizwo muhUrtaM vihvalo 'Bavat
sa vihvalitasarvANgo gatabudDir vicetanaH
vizasAdAturo dIno niHSvasyASItam Ayatam
bahuSaH sa tu niHSvasya rAmo rAjIvalocanaH
hA priyeti vicukroSa bahuSo bAzpagadgadaH
taM sAntvayAm Asa tato lakzmaRaH priyabAnDavaH
bahuprakAraM DarmajYaH praSritaH praSritAYjaliH
anAdftya tu tad vAkyaM lakzmaROzWapuwacyutam
apaSyaMs tAM priyAM sItAM prAkroSat sa punaH punaH
sa dIno dInayA vAcA lakzmaRaM vAkyam abravIt
SIGraM lakzmaRa jAnIhi gatvA godAvarIM nadIm
api godAvarIM sItA padmAny AnayituM gatA
evam uktas tu rAmeRa lakzmaRaH punar eva hi
nadIM godAvarIM ramyAM jagAma laGuvikramaH
tAM lakzmaRas tIrTavatIM vicitvA rAmam abravIt
nEnAM paSyAmi tIrTezu kroSato na SfRoti me
kaM nu sA deSam ApannA vEdehI kleSanASinI
na hi taM vedmi vE rAma yatra sA tanumaDyamA
lakzmaRasya vacaH SrutvA dInaH saMtApa mohitaH
rAmaH samaBicakrAma svayaM godAvarIM nadIm
sa tAm upasTito rAmaH kva sItety evam abravIt
BUtAni rAkzasendreRa vaDArheRa hftAm api
na tAM SaSaMsU rAmAya taTA godAvarI nadI
tataH pracoditA BUtEH SaMsAsmE tAM priyAm iti
na ca sAByavadat sItAM pfzwA rAmeRa SocitA
rAvaRasya ca tad rUpaM karmARi ca durAtmanaH
DyAtvA BayAt tu vEdehIM sA nadI na SaSaMsa tAm
nirASas tu tayA nadyA sItAyA darSane kftaH
uvAca rAmaH sOmitriM sItAdarSanakarSitaH
kiM nu lakzmaRa vakzyAmi sametya janakaM vacaH
mAtaraM cEva vEdehyA vinA tAm aham apriyam
yA me rAjyavihInasya vane vanyena jIvataH
sarvaM vyapanayac CokaM vEdehI kva nu sA gatA
jYAtipakzavihInasya rAjaputrIm apaSyataH
manye dIrGA Bavizyanti rAtrayo mama jAgrataH
godAvarIM janasTAnam imaM prasravaRaM girim
sarvARy anucarizyAmi yadi sItA hi dfSyate
evaM saMBAzamARO tAv anyonyaM BrAtarAv uBO
vasuMDarAyAM patitaM puzpamArgam apaSyatAm
tAM puzpavfzwiM patitAM dfzwvA rAmo mahItale
uvAca lakzmaRaM vIro duHKito duHKitaM vacaH
aBijAnAmi puzpARi tAnImAmIha lakzmaRa
apinadDAni vEdehyA mayA dattAni kAnane
evam uktvA mahAbAhur lakzmaRaM puruzarzaBam
krudDo 'bravId giriM tatra siMhaH kzudramfgaM yaTA
tAM hemavarRAM hemABAM sItAM darSaya parvata
yAvat sAnUni sarvARi na te viDvaMsayAmy aham
mama bARAgninirdagDo BasmIBUto Bavizyasi
asevyaH satataM cEva nistfRadrumapallavaH
imAM vA saritaM cAdya SozayizyAmi lakzmaRa
yadi nAKyAti me sItAm adya candraniBAnanAm
evaM sa ruzito rAmo diDakzann iva cakzuzA
dadarSa BUmO nizkrAntaM rAkzasasya padaM mahat
sa samIkzya parikrAntaM sItAyA rAkzasasya ca
saMBrAntahfdayo rAmaH SaSaMsa BrAtaraM priyam
paSya lakzmaRa vEdehyAH SIrRAH kanakabindavaH
BUzaRAnAM hi sOmitre mAlyAni viviDAni ca
taptabindunikASES ca citrEH kzatajabinduBiH
AvftaM paSya sOmitre sarvato DaraRItalam
manye lakzmaRa vEdehI rAkzasEH kAmarUpiBiH
BittvA BittvA viBaktA vA BakzitA vA Bavizyati
tasya nimittaM vEdehyA dvayor vivadamAnayoH
baBUva yudDaM sOmitre GoraM rAkzasayor iha
muktAmaRicitaM cedaM tapanIyaviBUzitam
DaraRyAM patitaM sOmya kasya BagnaM mahad DanuH
taruRAdityasaMkASaM vEdUryagulikAcitam
viSIrRaM patitaM BUmO kavacaM kasya kAYcanam
CatraM SataSalAkaM ca divyamAlyopaSoBitam
BagnadaRqam idaM kasya BUmO sOmya nipAtitam
kAYcanoraSCadAS ceme piSAcavadanAH KarAH
BImarUpA mahAkAyAH kasya vA nihatA raRe
dIptapAvakasaMkASo dyutimAn samaraDvajaH
apavidDaS ca BagnaS ca kasya sAMgrAmiko raTaH
raTAkzamAtrA viSiKAs tapanIyaviBUzaRAH
kasyeme 'BihatA bARAH prakIrRA GorakarmaRaH
vEraM SataguRaM paSya mamedaM jIvitAntakam
suGorahfdayEH sOmya rAkzasEH kAmarUpiBiH
hftA mftA vA sItA hi BakzitA vA tapasvinI
na Darmas trAyate sItAM hriyamARAM mahAvane
BakzitAyAM hi vEdehyAM hftAyAm api lakzmaRa
ke hi loke priyaM kartuM SaktAH sOmya mameSvarAH
kartAram api lokAnAM SUraM karuRavedinam
ajYAnAd avamanyeran sarvaBUtAni lakzmaRa
mfduM lokahite yuktaM dAntaM karuRavedinam
nirvIrya iti manyante nUnaM mAM tridaSeSvarAH
mAM prApya hi guRo dozaH saMvfttaH paSya lakzmaRa
adyEva sarvaBUtAnAM rakzasAm aBavAya ca
saMhftyEva SaSijyotsnAM mahAn sUrya ivoditaH
nEva yakzA na ganDarvA na piSAcA na rAkzasAH
kiMnarA vA manuzyA vA suKaM prApsyanti lakzmaRa
mamAstrabARasaMpUrRam AkASaM paSya lakzmaRa
niHsaMpAtaM karizyAmi hy adya trElokyacAriRAm
saMnirudDagrahagaRam AvAritaniSAkaram
vipranazwAnalamarudBAskaradyutisaMvftam
vinirmaTitaSElAgraM SuzyamARajalASayam
DvastadrumalatAgulmaM vipraRASitasAgaram
na tAM kuSalinIM sItAM pradAsyanti mameSvarAH
asmin muhUrte sOmitre mama drakzyanti vikramam
nAkASam utpatizyanti sarvaBUtAni lakzmaRa
mama cApaguRAn muktEr bARajAlEr nirantaram
arditaM mama nArAcEr DvastaBrAntamfgadvijam
samAkulam amaryAdaM jagat paSyAdya lakzmaRa
AkarRapUrREr izuBir jIvalokaM durAvarEH
karizye mETilIhetor apiSAcam arAkzasaM
mama rozaprayuktAnAM sAyakAnAM balaM surAH
drakzyanty adya vimuktAnAm amarzAd dUragAminAm
nEva devA na dEteyA na piSAcA na rAkzasAH
Bavizyanti mama kroDAt trElokye vipraRASite
devadAnavayakzARAM lokA ye rakzasAm api
bahuDA nipatizyanti bAROGEH SakulIkftAH
nirmaryAdAn imAMl lokAn karizyAmy adya sAyakEH
yaTA jarA yaTA mftyur yaTAkAlo yaTAviDiH
nityaM na pratihanyante sarvaBUtezu lakzmaRa
taTAhaM kroDasaMyukto na nivAryo 'smy asaMSayam
pureva me cArudatIm aninditAM; diSanti sItAM yadi nAdya mETilIm
sadevaganDarvamanuzya pannagaM; jagat saSElaM parivartayAmy aham
tapyamAnaM taTA rAmaM sItAharaRakarSitam
lokAnAm aBave yuktaM sAmvartakam ivAnalam
vIkzamARaM DanuH sajyaM niHSvasantaM muhur muhuH
hantukAmaM paSuM rudraM krudDaM dakzakratO yaTA
adfzwapUrvaM saMkrudDaM dfzwvA rAmaM sa lakzmaRaH
abravIt prAYjalir vAkyaM muKena pariSuzyatA
purA BUtvA mfdur dAntaH sarvaBUtahite rataH
na kroDavaSam ApannaH prakftiM hAtum arhasi
candre lakzRIH praBA sUrye gatir vAyO Buvi kzamA
etac ca niyataM sarvaM tvayi cAnuttamaM yaSaH
na tu jAnAmi kasyAyaM BagnaH sAMgrAmiko raTaH
kena vA kasya vA hetoH sAyuDaH saparicCadaH
KuranemikzataS cAyaM sikto ruDirabinduBiH
deSo nivfttasaMgrAmaH suGoraH pArTivAtmaja
ekasya tu vimardo 'yaM na dvayor vadatAM vara
na hi vfttaM hi paSyAmi balasya mahataH padam
nEkasya tu kfte lokAn vinASayitum arhasi
yuktadaRqA hi mfdavaH praSAntA vasuDADipAH
sadA tvaM sarvaBUtAnAM SaraRyaH paramA gatiH
ko nu dArapraRASaM te sADu manyeta rAGava
saritaH sAgarAH SElA devaganDarvadAnavAH
nAlaM te vipriyaM kartuM dIkzitasyeva sADavaH
yena rAjan hftA sItA tam anvezitum arhasi
maddvitIyo DanuzpARiH sahAyEH paramarziBiH
samudraM ca vicezyAmaH parvatAMS ca vanAni ca
guhAS ca viviDA GorA nalinIH pArvatIS ca ha
devaganDarvalokAMS ca vicezyAmaH samAhitAH
yAvan nADigamizyAmas tava BAryApahAriRam
na cet sAmnA pradAsyanti patnIM te tridaSeSvarAH
kosalendra tataH paScAt prAptakAlaM karizyasi
SIlena sAmnA vinayena sItAM; nayena na prApsyasi cen narendra
tataH samutsAdaya hemapuNKEr; mahendravajrapratimEH SarOGEH
taM taTA SokasaMtaptaM vilapantam anATavat
mohena mahatAvizwaM paridyUnam acetanam
tataH sOmitrir ASvAsya muhUrtAd iva lakzmaRaH
rAmaM saMboDayAm Asa caraRO cABipIqayan
mahatA tapasA rAma mahatA cApi karmaRA
rAjYA daSaraTenAsIl labDo 'mftam ivAmarEH
tava cEva guREr badDas tvadviyogAn mahIpatiH
rAjA devatvam Apanno Baratasya yaTA Srutam
yadi duHKam idaM prAptaM kAkutsTa na sahizyase
prAkftaS cAlpasattvaS ca itaraH kaH sahizyati
duHKito hi BavAMl lokAMs tejasA yadi Dakzyate
ArtAH prajA naravyAGra kva nu yAsyanti nirvftim
lokasvaBAva evEza yayAtir nahuzAtmajaH
gataH SakreRa sAlokyam anayas taM samaspfSat
maharzayo vasizWas tu yaH pitur naH purohitaH
ahnA putraSataM jajYe taTEvAsya punar hatam
yA ceyaM jagato mAtA devI lokanamaskftA
asyAS ca calanaM BUmer dfSyate satyasaMSrava
yO cemO jagatAM netre yatra sarvaM pratizWitam
AdityacandrO grahaRam aByupetO mahAbalO
sumahAnty api BUtAni devAS ca puruzarzaBa
na dEvasya pramuYcanti sarvaBUtAni dehinaH
SakrAdizv api devezu vartamAnO nayAnayO
SrUyete naraSArdUla na tvaM vyaTitum arhasi
nazwAyAm api vEdehyAM hftAyAm api cAnaGa
SocituM nArhase vIra yaTAnyaH prAkftas taTA
tvadviDA hi na Socanti satataM satyadarSinaH
sumahatsv api kfcCrezu rAmAnirviRRadarSaRAH
tattvato hi naraSrezWa budDyA samanucintaya
budDyA yuktA mahAprAjYA vijAnanti SuBASuBe
adfzwaguRadozARAm aDftAnAM ca karmaRAm
nAntareRa kriyAM tezAM Palam izwaM pravartate
mAm eva hi purA vIra tvam eva bahuzo 'nvaSAH
anuSizyAd Di ko nu tvAm api sAkzAd bfhaspatiH
budDiS ca te mahAprAjYa devEr api duranvayA
SokenABiprasuptaM te jYAnaM saMboDayAmy aham
divyaM ca mAnuzaM cEvam AtmanaS ca parAkramam
ikzvAkuvfzaBAvekzya yatasva dvizatAM baDe
kiM te sarvavinASena kftena puruzarzaBa
tam eva tu ripuM pApaM vijYAyodDartum arhasi
pUrvajo 'py uktamAtras tu lakzmaRena suBAzitam
sAragrAhI mahAsAraM pratijagrAha rAGavaH
saMnigfhya mahAbAhuH pravfdDaM kopam AtmanaH
avazwaBya DanuS citraM rAmo lakzmaRam abravIt
kiM karizyAvahe vatsa kva vA gacCAva lakzmaRa
kenopAyena paSyeyaM sItAm iti vicintaya
taM taTA paritApArtaM lakzmaRo rAmam abravIt
idam eva janasTAnaM tvam anvezitum arhasi
rAkzasEr bahuBiH kIrRaM nAnAdrumalatAyutam
santIha giridurgARi nirdarAH kandarARi ca
guhAS ca viviDA GorA nAnAmfgagaRAkulAH
AvAsAH kiMnarARAM ca ganDarvaBavanAni ca
tAni yukto mayA sArDaM tvam anvezitum arhasi
tvadviDo budDisaMpannA mAhAtmAno nararzaBa
Apatsu na prakampante vAyuvegEr ivAcalAH
ity uktas tad vanaM sarvaM vicacAra salakzmaRaH
krudDo rAmaH SaraM GoraM saMDAya Danuzi kzuram
tataH parvatakUwABaM mahABAgaM dvijottamam
dadarSa patitaM BUmO kzatajArdraM jawAyuzam
taM dfzwvA giriSfNgABaM rAmo lakzmaRam abravIt
anena sItA vEdehI BakzitA nAtra saMSayaH
gfDrarUpam idaM vyaktaM rakzo Bramati kAnanam
BakzayitvA viSAlAkzIm Aste sItAM yaTAsuKam
enaM vaDizye dIptAgrEr GorEr bAREr ajihmagEH
ity uktvAByapatad gfDraM saMDAya Danuzi kzuram
krudDo rAmaH samudrAntAM cAlayann iva medinIm
taM dInadInayA vAcA saPenaM ruDiraM vaman
aByaBAzata pakzI tu rAmaM daSaraTAtmajam
yAm ozaDim ivAyuzmann anvezasi mahAvane
sA devI mama ca prARA rAvaRenoBayaM hftam
tvayA virahitA devI lakzmaRena ca rAGava
hriyamARA mayA dfzwA rAvaRena balIyasA
sItAm aByavapan no 'haM rAvaRaS ca raRe mayA
viDvaMsitaraTacCatraH pAtito DaraRItale
etad asya Danur Bagnam etad asya SarAvaram
ayam asya raRe rAma BagnaH sAMgrAmiko raTaH
pariSrAntasya me pakzO CittvA Kaqgena rAvaRaH
sItAm AdAya vEdehIm utpapAta vihAyasaM
rakzasA nihataM pUrvma na mAM hantuM tvam arhasi
rAmas tasya tu vijYAya sItAsaktAM priyAM kaTAm
gfDrarAjaM parizvajya ruroda sahalakzmaRaH
ekam ekAyane durge niHSvasantaM kaTaM cana
samIkzya duHKito rAmaH sOmitrim idam abravIt
rAjyAd BraMSo vane vAsaH sItA nazwA hato dvijaH
IdfSIyaM mamAlakzmIr nirdahed api pAvakam
saMpUrRam api ced adya pratareyaM mahodaDim
so 'pi nUnaM mamAlakzmyA viSuzyet saritAM patiH
nAsty aBAgyataro loke matto 'smin sacarAcare
yeneyaM mahatI prAptA mayA vyasanavAgurA
ayaM pitfvayasyo me gfDrarAjo jarAnvitaH
Sete vinihato BUmO mama BAgyaviparyayAt
ity evam uktvA bahuSo rAGavaH sahalakzmaRaH
jawAyuzaM ca pasparSa pitfsnehaM nidarSayan
nikfttapakzaM ruDirAvasiktaM; taM gfDrarAjaM pariraBya rAmaH
kva mETili prARasamA mameti; vimucya vAcaM nipapAta BUmO
rAmaH prekzya tu taM gfDraM Buvi rOdreRa pAtitam
sOmitriM mitrasaMpannam idaM vacanam abravIt
mamAyaM nUnam arTezu yatamAno vihaMgamaH
rAkzasena hataH saMKye prARAMs tyajati dustyajAn
ayam asya SarIre 'smin prARo lakzmaRa vidyate
taTA svaravihIno 'yaM viklavaM samudIkzate
jawAyo yadi Saknozi vAkyaM vyAharituM punaH
sItAm AKyAhi BadraM te vaDam AKyAhi cAtmanaH
kiMnimitto 'harat sItAM rAvaRas tasya kiM mayA
aparAdDaM tu yaM dfzwvA rAvaRena hftA priyA
kaTaM tac candrasaMkASaM muKam AsIn manoharam
sItayA kAni coktAni tasmin kAle dvijottama
kaTaMvIryaH kaTaMrUpaH kiMkarmA sa ca rAkzasaH
kva cAsya BavanaM tAta brUhi me paripfcCataH
tam udvIkzyATa dInAtmA vilapantam anantaram
vAcAtisannayA rAmaM jawAyur idam abravIt
sA hftA rAkzasendreRa rAvaRena vihAyasA
mAyAm AsTAya vipulAM vAtadurdinasaMkulAm
pariSrAntasya me tAta pakzO CittvA niSAcaraH
sItAm AdAya vEdehIM prayAto dakziRA muKaH
uparuDyanti me prARA dfzwir Bramati rAGava
paSyAmi vfkzAn sOvarRAn uSIrakftamUrDajAn
yena yAti muhUrtena sItAm AdAya rAvaRaH
vipranazwaM DanaM kzipraM tat svAmipratipadyate
vindo nAma muhUrto 'sO sa ca kAkutsTa nAbuDat
Jazavad baqiSaM gfhya kzipram eva vinaSyati
na ca tvayA vyaTA kAryA janakasya sutAM prati
vEdehyA raMsyase kzipraM hatvA taM rAkzasaM raRe
asaMmUQasya gfDrasya rAmaM pratyanuBAzataH
AsyAt susrAva ruDiraM mriyamARasya sAmizam
putro viSravasaH sAkzAd BrAtA vESravaRasya ca
ity uktvA durlaBAn prARAn mumoca patageSvaraH
brUhi brUhIti rAmasya bruvARasya kftAYjaleH
tyaktvA SarIraM gfDrasya jagmuH prARA vihAyasaM
sa nikzipya Siro BUmO prasArya caraRO tadA
vikzipya ca SarIraM svaM papAta DaraRItale
taM gfDraM prekzya tAmrAkzaM gatAsum acalopamam
rAmaH subahuBir duHKEr dInaH sOmitrim abravIt
bahUni rakzasAM vAse varzARi vasatA suKam
anena daRqakAraRye vicIrRam iha pakziRA
anekavArziko yas tu cirakAlaM samutTitaH
so 'yam adya hataH Sete kAlo hi duratikramaH
paSya lakzmaRa gfDro 'yam upakArI hataS ca me
sItAm aByavapan no vE rAvaRena balIyasA
gfDrarAjyaM parityajya pitfpEtAmahaM mahat
mama hetor ayaM prARAn mumoca patageSvaraH
sarvatra Kalu dfSyante sADavo DarmacAriRaH
SUrAH SaraRyAH sOmitre tiryagyonigatezv api
sItAharaRajaM duHKaM na me sOmya taTAgatam
yaTA vinASo gfDrasya matkfte ca paraMtapa
rAjA daSaraTaH SrImAn yaTA mama mayA yaSAH
pUjanIyaS ca mAnyaS ca taTAyaM patageSvaraH
sOmitre hara kAzWAni nirmaTizyAmi pAvakam
gfDrarAjaM diDakzAmi matkfte niDanaM gatam
nATaM patagalokasya citAm AropayAmy aham
imaM DakzyAmi sOmitre hataM rOdreRa rakzasA
yA gatir yajYaSIlAnAm AhitAgneS ca yA gatiH
aparAvartinAM yA ca yA ca BUmipradAyinAm
mayA tvaM samanujYAto gacCa lokAn anuttamAn
gfDrarAja mahAsattva saMskftaS ca mayA vraja
evam uktvA citAM dIptAm Aropya patageSvaram
dadAha rAmo DarmAtmA svabanDum iva duHKitaH
rAmo 'Ta sahasOmitrir vanaM yAtvA sa vIryavAn
sTUlAn hatvA mahArohIn anu tastAra taM dvijam
rohimAMsAni codDftya peSIkftvA mahAyaSAH
SakunAya dadO rAmo ramye haritaSAdvale
yat tat pretasya martyasya kaTayanti dvijAtayaH
tat svargagamanaM tasya kzipraM rAmo jajApa ha
tato godAvarIM gatvA nadIM naravarAtmajO
udakaM cakratus tasmE gfDrarAjAya tAv uBO
sa gfDrarAjaH kftavAn yaSaskaraM; suduzkaraM karma raRe nipAtitaH
maharzikalpena ca saMskftas tadA; jagAma puRyAM gatim AtmanaH SuBAm
kftvEvam udakaM tasmE prasTitO rAGavO tadA
avekzantO vane sItAM paScimAM jagmatur diSam
tAM diSaM dakziRAM gatvA SaracApAsiDAriRO
aviprahatam EkzvAkO panTAnaM pratipedatuH
gulmEr vfkzES ca bahuBir latABiS ca pravezwitam
AvftaM sarvato durgaM gahanaM GoradarSanam
vyatikramya tu vegena gfhItvA dakziRAM diSam
suBImaM tan mahAraRyaM vyatiyAtO mahAbalO
tataH paraM janasTAnAt trikroSaM gamya rAGavO
krOYcAraRyaM viviSatur gahanaM tO mahOjasO
nAnAmeGaGanapraKyaM prahfzwam iva sarvataH
nAnAvarREH SuBEH puzpEr mfgapakzigaREr yutam
didfkzamARO vEdehIM tad vanaM tO vicikyatuH
tatra tatrAvatizWantO sItAharaRakarSitO
lakzmaRas tu mahAtejAH sattvavAY SIlavAY SuciH
abravIt prAYjalir vAkyaM BrAtaraM dIptatejasaM
spandate me dfQaM bAhur udvignam iva me manaH
prAyaSaS cApy anizwAni nimittAny upalakzaye
tasmAt sajjIBavArya tvaM kuruzva vacanaM hitam
mamEva hi nimittAni sadyaH SaMsanti saMBramam
eza vaYculako nAma pakzI paramadAruRaH
Avayor vijayaM yudDe SaMsann iva vinardati
tayor anvezator evaM sarvaM tad vanam ojasA
saMjajYe vipulaH SabdaH praBaYjann iva tad vanam
saMvezwitam ivAtyarTaM gahanaM mAtariSvanA
vanasya tasya Sabdo 'BUd divam ApUrayann iva
taM SabdaM kANkzamARas tu rAmaH kakze sahAnujaH
dadarSa sumahAkAyaM rAkzasaM vipulorasaM
Asedatus tatas tatra tAv uBO pramuKe sTitam
vivfdDam aSirogrIvaM kabanDam udare muKam
romaBir nicitEs tIkzREr mahAgirim ivocCritam
nIlameGaniBaM rOdraM meGastanitaniHsvanam
mahApakzmeRa piNgena vipulenAyatena ca
ekenorasi GoreRa nayanenASudarSinA
mahAdaMzwropapannaM taM lelihAnaM mahAmuKam
BakzayantaM mahAGorAn fkzasiMhamfgadvipAn
GorO BujO vikurvARam uBO yojanam AyatO
karAByAM viviDAn gfhya fzkAn pakzigaRAn mfgAn
AkarzantaM vikarzantam anekAn mfgayUTapAn
sTitam Avftya panTAnaM tayor BrAtroH prapannayoH
aTa tO samatikramya kroSamAtre dadarSatuH
mahAntaM dAruRaM BImaM kabanDaM BujasaMvftam
sa mahAbAhur atyarTaM prasArya vipulO BujO
jagrAha sahitAv eva rAGavO pIqayan balAt
KaqginO dfQaDanvAnO tigmatejO mahABujO
BrAtarO vivaSaM prAptO kfzyamARO mahAbalO
tAv uvAca mahAbAhuH kabanDo dAnavottamaH
kO yuvAM vfzaBaskanDO mahAKaqgaDanurDarO
GoraM deSam imaM prAptO mama BakzAv upasTitO
vadataM kAryam iha vAM kimarTaM cAgatO yuvAm
imaM deSam anuprAptO kzuDArtasyeha tizWataH
sabARacApaKaqgO ca tIkzRaSfNgAv ivarzaBO
mamAsyam anusaMprAptO durlaBaM jIvitaM punaH
tasya tadvacanaM SrutvA kabanDasya durAtmanaH
uvAca lakzmaRaM rAmo muKena pariSuzyatA
kfcCrAt kfcCrataraM prApya dAruRaM satyavikrama
vyasanaM jIvitAntAya prAptam aprApya tAM priyAm
kAlasya sumahad vIryaM sarvaBUtezu lakzmaRa
tvAM ca mAM ca naravyAGra vyasanEH paSya mohitO
nAtiBAro 'sti dEvasya sarvaButezu lakzmaRa
SUrAS ca balavantaS ca kftAstrAS ca raRAjire
kAlABipannAH sIdanti yaTA vAlukasetavaH
iti bruvARo dfQasatyavikramo; mahAyaSA dASaraTiH pratApavAn
avekzya sOmitrim udagravikramaM; sTirAM tadA svAM matim AtmanAkarot
tO tu tatra sTitO dfzwvA BrAtarO rAmalakzmaRO
bAhupASaparikziptO kabanDo vAkyam abravIt
tizWataH kiM nu mAM dfzwvA kzuDArtaM kzatriyarzaBO
AhArArTaM tu saMdizwO dEvena gatacetasO
tac CrutvA lakzmaRo vAkyaM prAptakAlaM hitaM tadA
uvAcArtisamApanno vikrame kftaniScayaH
tvAM ca mAM ca purA tUrRam Adatte rAkzasADamaH
tasmAd asiByAm asyASu bAhU CindAvahe gurU
tatas tO deSakAlajYO KaqgAByAm eva rAGavO
acCindatAM susaMhfzwO bAhU tasyAMsadeSayoH
dakziRo dakziRaM bAhum asaktam asinA tataH
cicCeda rAmo vegena savyaM vIras tu lakzmaRaH
sa papAta mahAbAhuS CinnabAhur mahAsvanaH
KaM ca gAM ca diSaS cEva nAdayaY jalado yaTA
sa nikfttO BujO dfzwvA SoRitOGapariplutaH
dInaH papracCa tO vIrO kO yuvAm iti dAnavaH
iti tasya bruvARasya lakzmaRaH SuBalakzaRaH
SaSaMsa tasya kAkutsTaM kabanDasya mahAbalaH
ayam ikzvAkudAyAdo rAmo nAma janEH SrutaH
asyEvAvarajaM vidDi BrAtaraM mAM ca lakzmaRam
asya devapraBAvasya vasato vijane vane
rakzasApahftA BAryA yAm icCantAv ihAgatO
tvaM tu ko vA kimarTaM vA kabanDa sadfSo vane
Asyenorasi dIptena BagnajaNGo vicezwase
evam uktaH kabanDas tu lakzmaRenottaraM vacaH
uvAca paramaprItas tad indravacanaM smaran
svAgataM vAM naravyAGrO dizwyA paSyAmi cApy aham
dizwyA cemO nikfttO me yuvAByAM bAhubanDanO
virUpaM yac ca me rUpaM prAptaM hy avinayAd yaTA
tan me SfRu naravyAGra tattvataH SaMsatas tava
purA rAma mahAbAho mahAbalaparAkrama
rUpam AsIn mamAcintyaM trizu lokezu viSrutam
yaTA somasya Sakrasya sUryasya ca yaTA vapuH
so 'haM rUpam idaM kftvA lokavitrAsanaM mahat
fzIn vanagatAn rAma trAsayAmi tatas tataH
tataH sTUlaSirA nAma maharziH kopito mayA
saMcinvan viviDaM vanyaM rUpeRAnena DarzitaH
tenAham uktaH prekzyEvaM GoraSApABiDAyinA
etad eva nfSaMsaM te rUpam astu vigarhitam
sa mayA yAcitaH krudDaH SApasyAnto Baved iti
aBiSApakftasyeti tenedaM BAzitaM vacaH
yadA CittvA BujO rAmas tvAM dahed vijane vane
tadA tvaM prApsyase rUpaM svam eva vipulaM SuBam
SriyA virAjitaM putraM danos tvaM vidDi lakzmaRa
indrakopAd idaM rUpaM prAptam evaM raRAjire
ahaM hi tapasogreRa pitAmaham atozayam
dIrGam AyuH sa me prAdAt tato mAM viBramo 'spfSat
dIrGam Ayur mayA prAptaM kiM me SakraH karizyati
ity evaM budDim AsTAya raRe Sakram aDarzayam
tasya bAhupramuktena vajreRa SataparvaRA
sakTinI ca SiraS cEva SarIre saMpraveSitam
sa mayA yAcyamAnaH sann Anayad yamasAdanam
pitAmahavacaH satyaM tad astv iti mamAbravIt
anAhAraH kaTaM Sakto BagnasakTiSiromuKaH
vajreRABihataH kAlaM sudIrGam api jIvitum
evam uktas tu me Sakro bAhU yojanam AyatO
prAdAd AsyaM ca me kukzO tIkzRadaMzwram akalpayat
so 'haM BujAByAM dIrGAByAM samAkfzya vanecarAn
siMhadvipamfgavyAGrAn BakzayAmi samantataH
sa tu mAm abravId indro yadA rAmaH salakzmaRaH
Cetsyate samare bAhU tadA svargaM gamizyasi
sa tvaM rAmo 'si BadraM te nAham anyena rAGava
Sakyo hantuM yaTAtattvam evam uktaM maharziRA
ahaM hi matisAcivyaM karizyAmi nararzaBa
mitraM cEvopadekzyAmi yuvAByAM saMskfto 'gninA
evam uktas tu DarmAtmA danunA tena rAGavaH
idaM jagAda vacanaM lakzmaRasyopaSfRvataH
rAvaRena hftA sItA mama BAryA yaSasvinI
nizkrAntasya janasTAnAt saha BrAtrA yaTAsuKam
nAmamAtraM tu jAnAmi na rUpaM tasya rakzasaH
nivAsaM vA praBAvaM vA vayaM tasya na vidmahe
SokArtAnAm anATAnAm evaM vipariDAvatAm
kAruRyaM sadfSaM kartum upakAre ca vartatAm
kAzWAny AnIya SuzkARi kAle BagnAni kuYjarEH
BakzyAmas tvAM vayaM vIra SvaBre mahati kalpite
sa tvaM sItAM samAcakzva yena vA yatra vA hftA
kuru kalyARam atyarTaM yadi jAnAsi tattvataH
evam uktas tu rAmeRa vAkyaM danur anuttamam
provAca kuSalo vaktuM vaktAram api rAGavam
divyam asti na me jYAnaM nABijAnAmi mETilIm
yas tAM jYAsyati taM vakzye dagDaH svaM rUpam AsTitaH
adagDasya hi vijYAtuM Saktir asti na me praBo
rAkzasaM taM mahAvIryaM sItA yena hftA tava
vijYAnaM hi mahad BrazwaM SApadozeRa rAGava
svakftena mayA prAptaM rUpaM lokavigarhitam
kiM tu yAvan na yAty astaM savitA SrAntavAhanaH
tAvan mAm avawe kziptvA daha rAma yaTAviDi
dagDas tvayAham avawe nyAyena raGunandana
vakzyAmi tam ahaM vIra yas taM jYAsyati rAkzasaM
tena saKyaM ca kartavyaM nyAyyavfttena rAGava
kalpayizyati te prItaH sAhAyyaM laGuvikramaH
na hi tasyAsty avijYAtaM trizu lokezu rAGava
sarvAn parisfto lokAn purA vE kAraRAntare
evam uktO tu tO vIrO kabanDena nareSvarO
giripradaram AsAdya pAvakaM visasarjatuH
lakzmaRas tu maholkABir jvalitABiH samantataH
citAm AdIpayAm Asa sA prajajvAla sarvataH
tac CarIraM kabanDasya GftapiRqopamaM mahat
medasA pacyamAnasya mandaM dahati pAvaka
sa viDUya citAm ASu viDUmo 'gnir ivotTitaH
araje vAsasI viBran mAlAM divyAM mahAbalaH
tataS citAyA vegena BAsvaro virajAmbaraH
utpapAtASu saMhfzwaH sarvapratyaNgaBUzaRaH
vimAne BAsvare tizWan haMsayukte yaSaskare
praBayA ca mahAtejA diSo daSa virAjayan
so 'ntarikzagato rAmaM kabanDo vAkyam abravIt
SfRu rAGava tattvena yaTA sImAm avApsyasi
rAma zaq yuktayo loke yABiH sarvaM vimfSyate
parimfzwo daSAntena daSABAgena sevyate
daSABAgagato hInas tvaM rAma sahalakzmaRaH
yat kfte vyasanaM prAptaM tvayA dArapraDarzaRam
tad avaSyaM tvayA kAryaH sa suhft suhfdAM vara
akftvA na hi te sidDim ahaM paSyAmi cintayan
SrUyatAM rAma vakzyAmi sugrIvo nAma vAnaraH
BrAtrA nirastaH krudDena vAlinA SakrasUnunA
fzyamUke girivare pampAparyantaSoBite
nivasaty AtmavAn vIraS caturBiH saha vAnarEH
vayasyaM taM kuru kzipram ito gatvAdya rAGava
adrohAya samAgamya dIpyamAne viBAvasO
na ca te so 'vamantavyaH sugrIvo vAnarADipaH
kftajYaH kAmarUpI ca sahAyArTI ca vIryavAn
SaktO hy adya yuvAM kartuM kAryaM tasya cikIrzitam
kftArTo vAkftArTo vA kftyaM tava karizyati
sa fkzarajasaH putraH pampAm awati SaNkitaH
BAskarasyOrasaH putro vAlinA kftakilbizaH
saMniDAyAyuDaM kzipram fzyamUkAlayaM kapim
kuru rAGava satyena vayasyaM vanacAriRam
sa hi sTAnAni sarvARi kArtsnyena kapikuYjaraH
naramAMsASinAM loke nEpuRyAd aDigacCati
na tasyAviditaM loke kiM cid asti hi rAGava
yAvat sUryaH pratapati sahasrAMSur ariMdama
sa nadIr vipulAY SElAn giridurgARi kandarAn
anvizya vAnarEH sArDaM patnIM te 'Digamizyati
vAnarAMS ca mahAkAyAn prezayizyati rAGava
diSo vicetuM tAM sItAM tvadviyogena SocatIm
sa meruSfNgAgragatAm aninditAM; praviSya pAtAlatale 'pi vASritAm
plavaMgamAnAM pravaras tava priyAM; nihatya rakzAMsi punaH pradAsyati
nidarSayitvA rAmAya sItAyAH pratipAdane
vAkyam anvarTam arTajYaH kabanDaH punar abravIt
eza rAma SivaH panTA yatrEte puzpitA drumAH
pratIcIM diSam ASritya prakASante manoramAH
jambUpriyAlapanasAH plakzanyagroDatindukAH
aSvatTAH karRikArAS ca cUtAS cAnye ca pAdapAH
tAn AruhyATavA BUmO pAtayitvA ca tAn balAt
PalAny amftakalpAni BakzayantO gamizyaTaH
caNkramantO varAn deSAY SElAc CElaM vanAd vanam
tataH puzkariRIM vIrO pampAM nAma gamizyaTaH
aSarkarAm aviBraMSAM samatIrTam aSEvalAm
rAma saMjAtavAlUkAM kamalotpalaSoBitAm
tatra haMsAH plavAH krOYcAH kurarAS cEva rAGava
valgusvarA nikUjanti pampAsalilagocarAH
nodvijante narAn dfzwvA vaDasyAkovidAH SuBAH
GftapiRqopamAn sTUlAMs tAn dvijAn BakzayizyaTaH
rohitAn vakratuRqAMS ca nalamInAMS ca rAGava
pampAyAm izuBir matsyAMs tatra rAma varAn hatAn
nistvakpakzAn ayastaptAn akfSAn ekakaRwakAn
tava BaktyA samAyukto lakzmaRaH saMpradAsyati
BfSaM te KAdato matsyAn pampAyAH puzpasaMcaye
padmaganDi SivaM vAri suKaSItam anAmayam
udDftya sa tadAklizwaM rUpyasPawikasaMniBam
aTa puzkaraparRena lakzmaRaH pAyayizyati
sTUlAn giriguhASayyAn varAhAn vanacAriRaH
apAM loBAd upAvfttAn vfzaBAn iva nardataH
rUpAnvitAMS ca pampAyAM drakzyasi tvaM narottama
sAyAhne vicaran rAma viwapI mAlyaDAriRaH
SItodakaM ca pampAyAM dfzwvA SokaM vihAsyasi
sumanoBiS citAMs tatra tilakAn naktamAlakAn
utpalAni ca PullAni paNkajAni ca rAGava
na tAni kaS cin mAlyAni tatrAropayitA naraH
mataNgaSizyAs tatrAsann fzayaH susamAhitaH
tezAM BArABitaptAnAM vanyam AharatAM guroH
ye prapetur mahIM tUrRaM SarIrAt svedabindavaH
tAni mAlyAni jAtAni munInAM tapasA tadA
svedabindusamutTAni na vinaSyanti rAGava
tezAm adyApi tatrEva dfSyate paricAriRI
SramaRI SabarI nAma kAkutsTa cirajIvinI
tvAM tu Darme sTitA nityaM sarvaBUtanamaskftam
dfzwvA devopamaM rAma svargalokaM gamizyati
tatas tad rAma pampAyAs tIram ASritya paScimam
ASramasTAnam atulaM guhyaM kAkutsTa paSyasi
na tatrAkramituM nAgAH Saknuvanti tam ASramam
fzes tasya mataNgasya viDAnAt tac ca kAnanam
tasmin nandanasaMkASe devAraRyopame vane
nAnAvihagasaMkIrRe raMsyase rAma nirvftaH
fzyamUkas tu pampAyAH purastAt puzpitadrumaH
suduHKArohaRo nAma SiSunAgABirakzitaH
udAro brahmaRA cEva pUrvakAle vinirmitaH
SayAnaH puruzo rAma tasya SElasya mUrDani
yat svapne laBate vittaM tat prabudDo 'DigacCati
na tv enaM vizamAcAraH pApakarmADirohati
tatrEva praharanty enaM suptam AdAya rAkzasAH
tato 'pi SiSunAgAnAm AkrandaH SrUyate mahAn
krIqatAM rAma pampAyAM mataNgAraRyavAsinAm
siktA ruDiraDArABiH saMhatya paramadvipAH
pracaranti pfTak kIrRA meGavarRAs tarasvinaH
te tatra pItvA pAnIyaM vimalaM SItam avyayam
nivfttAH saMvigAhante vanAni vanagocarAH
rAma tasya tu SElasya mahatI SoBate guhA
SilApiDAnA kAkutsTa duHKaM cAsyAH praveSanam
tasyA guhAyAH prAgdvAre mahAY SItodako hradaH
bahumUlaPalo ramyo nAnAnagasamAvftaH
tasyAM vasati sugrIvaS caturBiH saha vAnarEH
kadA cic CiKare tasya parvatasyAvatizWate
kabanDas tv anuSAsyEvaM tAv uBO rAmalakzmaRO
sragvI BAskaravarRABaH Ke vyarocata vIryavAn
taM tu KasTaM mahABAgaM kabanDaM rAmalakzmaRO
prasTitO tvaM vrajasveti vAkyam Ucatur antikAt
gamyatAM kAryasidDyarTam iti tAv abravIc ca saH
suprItO tAv anujYApya kabanDaH prasTitas tadA
sa tat kabanDaH pratipadya rUpaM; vftaH SriyA BAskaratulyadehaH
nidarSayan rAmam avekzya KasTaH; saKyaM kuruzveti tadAByuvAca
tO kabanDena taM mArgaM pampAyA darSitaM vane
AtasTatur diSaM gfhya pratIcIM nfvarAtmajO
tO SElezv AcitAnekAn kzOdrakalpaPaladrumAn
vIkzantO jagmatur drazwuM sugrIvaM rAmalakzmaRO
kftvA ca SElapfzWe tu tO vAsaM raGunandanO
pampAyAH paScimaM tIraM rAGavAv upatasTatuH
tO puzkariRyAH pampAyAs tIram AsAdya paScimam
apaSyatAM tatas tatra SabaryA ramyam ASramam
tO tam ASramam AsAdya drumEr bahuBir Avftam
suramyam aBivIkzantO SabarIm aByupeyatuH
tO tu dfzwvA tadA sidDA samutTAya kftAYjaliH
pAdO jagrAha rAmasya lakzmaRasya ca DImataH
tAm uvAca tato rAmaH SramaRIM saMSitavratAm
kaccit te nirjitA viGnAH kaccit te varDate tapaH
kaccit te niyataH kopa AhAraS ca tapoDane
kaccit te niyamAH prAptAH kaccit te manasaH suKam
kaccit te guruSuSrUzA saPalA cAruBAziRi
rAmeRa tApasI pfzWA sA sidDA sidDasaMmatA
SaSaMsa SabarI vfdDA rAmAya pratyupasTitA
citrakUwaM tvayi prApte vimAnEr atulapraBEH
itas te divam ArUQA yAn ahaM paryacArizam
tES cAham uktA DarmajYEr mahABAgEr maharziBiH
Agamizyati te rAmaH supuRyam imam ASramam
sa te pratigrahItavyaH sOmitrisahito 'tiTiH
taM ca dfzwvA varAMl lokAn akzayAMs tvaM gamizyasi
mayA tu viviDaM vanyaM saMcitaM puruzarzaBa
tavArTe puruzavyAGra pampAyAs tIrasaMBavam
evam uktaH sa DarmAtmA SabaryA SabarIm idam
rAGavaH prAha vijYAne tAM nityam abahizkftAm
danoH sakASAt tattvena praBAvaM te mahAtmanaH
SrutaM pratyakzam icCAmi saMdrazwuM yadi manyase
etat tu vacanaM SrutvA rAmavaktrAd viniHsftam
SabarI darSayAm Asa tAv uBO tad vanaM mahat
paSya meGaGanapraKyaM mfgapakzisamAkulam
mataNgavanam ity eva viSrutaM raGunandana
iha te BAvitAtmAno guravo me mahAdyute
juhavAMS cakrire tIrTaM mantravan mantrapUjitam
iyaM pratyak sTalI vedI yatra te me susatkftAH
puzpopahAraM kurvanti SramAd udvepiBiH karEH
tezAM tapaH praBAvena paSyAdyApi raGUttama
dyotayanti diSaH sarvAH SriyA vedyo 'tulapraBAH
aSaknuvadBis tEr gantum upavAsaSramAlasEH
cintite 'ByAgatAn paSya sametAn sapta sAgarAn
kftABizekEs tEr nyastA valkalAH pAdapezv iha
adyApi na viSuzyanti pradeSe raGunandana
kftsnaM vanam idaM dfzwaM SrotavyaM ca SrutaM tvayA
tad icCAmy aByanujYAtA tyaktum etat kalevaram
tezAm icCAmy ahaM gantuM samIpaM BAvitAtmanAm
munInAm ASraMmo yezAm ahaM ca paricAriRI
DarmizWaM tu vacaH SrutvA rAGavaH sahalakzmaRaH
anujAnAmi gacCeti prahfzwavadano 'bravIt
anujYAtA tu rAmeRa hutvAtmAnaM hutASane
jvalatpAvakasaMkASA svargam eva jagAma sA
yatra te sukftAtmAno viharanti maharzayaH
tat puRyaM SabarIsTAnaM jagAmAtmasamADinA
divaM tu tasyAM yAtAyAM SabaryAM svena karmaRA
lakzmaRena saha BrAtrA cintayAm Asa rAGavaH
cintayitvA tu DarmAtmA praBAvaM taM mahAtmanAm
hitakAriRam ekAgraM lakzmaRaM rAGavo 'bravIt
dfzwo 'yam ASramaH sOmya bahvAScaryaH kftAtmanAm
viSvastamfgaSArdUlo nAnAvihagasevitaH
saptAnAM ca samudrARAm ezu tIrTezu lakzmaRa
upaspfzwaM ca viDivat pitaraS cApi tarpitAH
pranazwam aSuBaM yat tat kalyARaM samupasTitam
tena tv etat prahfzwaM me mano lakzmaRa saMprati
hfdaye hi naravyAGra SuBam AvirBavizyati
tad AgacCa gamizyAvaH pampAM tAM priyadarSanAm
fSyamUko girir yatra nAtidUre prakASate
yasmin vasati DarmAtmA sugrIvo 'MSumataH sutaH
nityaM vAliBayAt trastaS caturBiH saha vAnarEH
aBitvare ca taM drazwuM sugrIvaM vAnararzaBam
tadaDInaM hi me sOmya sItAyAH parimArgaRam
iti bruvARaM taM rAmaM sOmitrir idam abravIt
gacCAvas tvaritaM tatra mamApi tvarate manaH
ASramAt tu tatas tasmAn nizkramya sa viSAM patiH
AjagAma tataH pampAM lakzmaRena sahABiBUH
samIkzamARaH puzpAQyaM sarvato vipuladrumam
koyazwiBiS cArjunakEH SatapatrES ca kIcakEH
etES cAnyES ca viviDEr nAditaM tad vanaM mahat
sa rAmo viDivAn vfkzAn sarAMsi viviDAni ca
paSyan kAmABisaMtapto jagAma paramaM hradam
sa tAm AsAdya vE rAmo dUrAd udakavAhinIm
mataNgasarasaM nAma hradaM samavagAhata
sa tu SokasamAvizwo rAmo daSaraTAtmajaH
viveSa nalinIM pampAM paNkajES ca samAvftAm
tilakASokapuMnAgabakuloddAla kASinIm
ramyopavanasaMbADAM padmasaMpIqitodakAm
sPawikopamatoyAQyAM SlakzRavAlukasaMtatAm
matsyakacCapasaMbADAM tIrasTadrumaSoBitAm
saKIBir iva yuktABir latABir anuvezwitAm
kiMnaroragaganDarvayakzarAkzasasevitAm
nAnAdrumalatAkIrRAM SItavAriniDiM SuBAm
padmEH sOganDikEs tAmrAM SuklAM kumudamaRqalEH
nIlAM kuvalayodDAtEr bahuvarRAM kuTAm iva
aravindotpalavatIM padmasOganDikAyutAm
puzpitAmravaRopetAM barhiRodGuzwanAditAm
sa tAM dfzwvA tataH pampAM rAmaH sOmitriRA saha
vilalApa ca tejasvI kAmAd daSaraTAtmajaH
tilakEr bIjapUrES ca vawEH SukladrumEs taTA
puzpitEH karavIrES ca puMnAgES ca supuzpitEH
mAlatIkundagulmES ca BaRqIrEr niculEs taTA
aSokEH saptaparRES ca ketakEr atimuktakEH
anyES ca viviDEr vfkzEH pramadevopaSoBitAm
asyAs tIre tu pUrvoktaH parvato DAtumaRqitaH
fSyamUka iti KyAtaS citrapuzpitakAnanaH
harir fkzarajo nAmnaH putras tasya mahAtmanaH
aDyAste taM mahAvIryaH sugrIva iti viSrutaH
sugrIvam aBigacCa tvaM vAnarendraM nararzaBa
ity uvAca punar vAkyaM lakzmaRaM satyavikramam
tato mahad vartma ca dUrasaMkramaM; krameRa gatvA pravilokayan vanam
dadarSa pampAM SuBadarSa kAnanAm; anekanAnAviDapakzisaMkulAm

sa tAM puzkariRIM gatvA padmotpalaJazAkulAm
rAmaH sOmitrisahito vilalApAkulendriyaH
tasya dfzwvEva tAM harzAd indriyARi cakampire
sa kAmavaSam ApannaH sOmitrim idam abravIt
sOmitre paSya pampAyAH kAnanaM SuBadarSanam
yatra rAjanti SElABA drumAH saSiKarA iva
mAM tu SokABisaMtaptam ADayaH pIqayanti vE
Baratasya ca duHKena vEdehyA haraRena ca
aDikaM praviBAty etan nIlapItaM tu SAdvalam
drumARAM viviDEH puzpEH paristomEr ivArpitam
suKAnilo 'yaM sOmitre kAlaH pracuramanmaTaH
ganDavAn suraBir mAso jAtapuzpaPaladrumaH
paSya rUpARi sOmitre vanAnAM puzpaSAlinAm
sfjatAM puzpavarzARi varzaM toyamucAm iva
prastarezu ca ramyezu viviDAH kAnanadrumAH
vAyuvegapracalitAH puzpEr avakiranti gAm
mArutaH suKaM saMsparSe vAti candanaSItalaH
zawpadEr anukUjadBir vanezu maDuganDizu
giriprasTezu ramyezu puzpavadBir manoramEH
saMsaktaSiKarA SElA virAjanti mahAdrumEH
puzpitAgrAMS ca paSyemAn karRikArAn samantataH
hAwakapratisaMCannAn narAn pItAmbarAn iva
ayaM vasantaH sOmitre nAnAvihaganAditaH
sItayA viprahIRasya SokasaMdIpano mama
mAM hi SokasamAkrAntaM saMtApayati manmaTaH
hfzwaH pravadamAnaS ca samAhvayati kokilaH
eza dAtyUhako hfzwo ramye mAM vananirJare
praRadan manmaTAvizwaM Socayizyati lakzmaRa
vimiSrA vihagAH pumBir AtmavyUhABinanditAH
BfNgarAjapramuditAH sOmitre maDurasvarAH
mAM hi sA mfgaSAvAkzI cintASokabalAtkftam
saMtApayati sOmitre krUraS cEtravanAnilaH
SiKinIBiH parivftA mayUrA girisAnuzu
manmaTABiparItasya mama manmaTavarDanAH
paSya lakzRama nftyantaM mayUram upanftyati
SiKinI manmaTArtEzA BartAraM girisAnuzu
mayUrasya vane nUnaM rakzasA na hftA priyA
mama tv ayaM vinA vAsaH puzpamAse suduHsahaH
paSya lakzmaRa puzpARi nizPalAni Bavanti me
puzpaBArasamfdDAnAM vanAnAM SiSirAtyaye
vadanti rAvaM muditAH SakunAH saMGaSaH kalam
Ahvayanta ivAnyonyaM kAmonmAdakarA mama
nUnaM paravaSA sItA sApi Socaty ahaM yaTA
SyAmA padmapalASAkzI mfduBAzA ca me priyA
eza puzpavaho vAyuH suKasparSo himAvahaH
tAM vicintayataH kAntAM pAvakapratimo mama
tAM vinATa vihaMgo 'sO pakzI praRaditas tadA
vAyasaH pAdapagataH prahfzwam aBinardati
eza vE tatra vEdehyA vihagaH pratihArakaH
pakzI mAM tu viSAlAkzyAH samIpam upanezyati
paSya lakzmaRa saMnAdaM vane madavivarDanam
puzpitAgrezu vfkzezu dvijAnAm upakUjatAm
sOmitre paSya pampAyAS citrAsu vanarAjizu
nalinAni prakASante jale taruRasUryavat
ezA prasannasalilA padmanIlotpalAyatA
haMsakAraRqavAkIrRA pampA sOganDikAyutA
cakravAkayutA nityaM citraprasTavanAntarA
mAtaNgamfgayUTES ca SoBate salilArTiBiH
padmakoSapalASAni drazwuM dfzwir hi manyate
sItAyA netrakoSAByAM sadfSAnIti lakzmaRa
padmakesarasaMsfzwo vfkzAntaraviniHsftaH
niHSvAsa iva sItAyA vAti vAyur manoharaH
sOmitre paSya pampAyA dakziRe girisAnuni
puzpitAM karRikArasya yazwiM paramaSoBanAm
aDikaM SElarAjo 'yaM DAtuBis tu viBUzitaH
vicitraM sfjate reRuM vAyuvegaviGawwitam
giriprasTAs tu sOmitre sarvataH saMprapuzpitEH
nizpatrEH sarvato ramyEH pradIpA iva kuMSukEH
pampAtIraruhAS ceme saMsaktA maDuganDinaH
mAlatImallikAzaRqAH karavIrAS ca puzpitAH
ketakyaH sinduvArAS ca vAsantyaS ca supuzpitAH
mADavyo ganDapUrRAS ca kundagulmAS ca sarvaSaH
ciribilvA maDUkAS ca vaYjulA bakulAs taTA
campakAs tilakAS cEva nAgavfkzAS ca puzpitAH
nIpAS ca varaRAS cEva KarjUrAS ca supuzpitAH
aNkolAS ca kuraRwAS ca cUrRakAH pAriBadrakAH
cUtAH pAwalayaS cEva kovidArAS ca puzpitAH
mucukundArjunAS cEva dfSyante girisAnuzu
ketakoddAlakAS cEva SirIzAH SiMSapA DavAH
SAlmalyaH kiMSukAS cEva raktAH kurabakAs taTA
tiniSA nakta mAlAS ca candanAH syandanAs taTA
viviDA viviDEH puzpEs tEr eva nagasAnuzu
vikIrREH pItaraktABAH sOmitre prastarAH kftAH
himAnte paSya sOmitre vfkzARAM puzpasaMBavam
puzpamAse hi taravaH saMGarzAd iva puzpitAH
paSya SItajalAM cemAM sOmitre puzkarAyutAm
cakravAkAnucaritAM kAraRqavanizevitAm
plavEH krOYcES ca saMpUrRAM varAhamfgasevitAm
aDikaM SoBate pampAvikUjadBir vihaMgamEH
dIpayantIva me kAmaM viviDA muditA dvijAH
SyAmAM candramuKIM smftvA priyAM padmaniBekzaRAm
paya sAnuzu citrezu mfgIBiH sahitAn mfgAn
mAM punar mfgaSAvAkzyA vEdehyA virahIkftam
evaM sa vilapaMs tatra SokopahatacetanaH
avekzata SivAM pampAM ramyavArivahAM SuBAm
nirIkzamARaH sahasA mahAtmA; sarvaM vanaM nirJarakandaraM ca
udvignacetAH saha lakzmaRena; vicArya duHKopahataH pratasTe
tAv fzyamUkaM sahitO prayAtO; sugrIvaSAKAmfgasevitaM tam
trastAs tu dfzwvA harayo baBUvur; mahOjasO rAGavalakzmaRO tO
tO tu dfzwvA mahAtmAnO BrAtarO rAmalakzmaRO
varAyuDaDarO vIrO sugrIvaH SaNkito 'Bavat
udvignahfdayaH sarvA diSaH samavalokayan
na vyatizWata kasmiMS cid deSe vAnarapuMgavaH
nEva cakre manaH sTAne vIkzamARo mahAbalO
kapeH paramaBItasya cittaM vyavasasAda ha
cintayitvA sa DarmAtmA vimfSya gurulAGavam
sugrIvaH paramodvignaH sarvEr anucarEH saha
tataH sa saciveByas tu sugrIvaH plavagADipaH
SaSaMsa paramodvignaH paSyaMs tO rAmalakzmaRO
etO vanam idaM durgaM vAlipraRihitO Druvam
CadmanA cIravasanO pracarantAv ihAgatO
tataH sugrIvasacivA dfzwvA paramaDanvinO
jagmur giritawAt tasmAd anyac CiKaram uttamam
te kzipram aBigamyATa yUTapA yUTaparzaBam
harayo vAnaraSrezWaM parivAryopatasTire
ekam ekAyanagatAH plavamAnA girer girim
prakampayanto vegena girIRAM SiKarARi ca
tataH SAKAmfgAH sarve plavamAnA mahAbalAH
baBaYjuS ca nagAMs tatra puzpitAn durgasaMSritAn
Aplavanto harivarAH sarvatas taM mahAgirim
mfgamArjAraSArdUlAMs trAsayanto yayus tadA
tataH sugrIvasacivAH parvatendraM samASritAH
saMgamya kapimuKyena sarve prAYjalayaH sTitAH
tatas taM BayasaMtrastaM vAlikilbizaSaNkitam
uvAca hanumAn vAkyaM sugrIvaM vAkyakovidaH
yasmAd udvignacetAs tvaM pradruto haripuMgava
taM krUradarSanaM krUraM neha paSyAmi vAlinam
yasmAt tava BayaM sOmya pUrvajAt pApakarmaRaH
sa neha vAlI duzwAtmA na te paSyAmy ahaM Bayam
aho SAKAmfgatvaM te vyaktam eva plavaMgama
laGucittatayAtmAnaM na sTApayasi yo matO
budDivijYAnasaMpanna iNgitEH sarvam Acara
na hy abudDiM gato rAjA sarvaBUtAni SAsti hi
sugrIvas tu SuBaM vAkyaM SrutvA sarvaM hanUmataH
tataH SuBataraM vAkyaM hanUmantam uvAca ha
dIrGabAhU viSAlAkzO SaracApAsiDAriRO
kasya na syAd BayaM dfzwvA etO surasutopamO
vAlipraRihitAv etO SaNke 'haM puruzottamO
rAjAno bahumitrAS ca viSvAso nAtra hi kzamaH
arayaS ca manuzyeRa vijYeyAS CannacAriRaH
viSvastAnAm aviSvastAS Cidrezu praharanti hi
kftyezu vAlI meDAvI rAjAno bahudarSanAH
Bavanti parahantAras te jYeyAH prAkftEr narEH
tO tvayA prAkftenEva gatvA jYeyO plavaMgama
SaNkitAnAM prakArES ca rUpavyABAzaRena ca
lakzayasva tayor BAvaM prahfzwamanasO yadi
viSvAsayan praSaMsABir iNgitES ca punaH punaH
mamEvABimuKaM sTitvA pfcCa tvaM haripuMgava
prayojanaM praveSasya vanasyAsya DanurDarO
SudDAtmAnO yadi tv etO jAnIhi tvaM plavaMgama
vyABAzitEr vA rUpEr vA vijYeyA duzwatAnayoH
ity evaM kapirAjena saMdizwo mArutAtmajaH
cakAra gamane budDiM yatra tO rAmalakzmaRO
taTeti saMpUjya vacas tu tasya; kapeH suBItasya durAsadasya
mahAnuBAvo hanumAn yayO tadA; sa yatra rAmo 'tibalaS ca lakzmaRaH
vaco vijYAya hanumAn sugrIvasya mahAtmanaH
parvatAd fSyamUkAt tu pupluve yatra rAGavO
sa tatra gatvA hanumAn balavAn vAnarottamaH
upacakrAma tO vAgBir mfdvIBiH satyavikramaH
svakaM rUpaM parityajya BikzurUpeRa vAnaraH
AbaBAze ca tO vIrO yaTAvat praSaSaMsa ca
rAjarzidevapratimO tApasO saMSitavratO
deSaM kaTam imaM prAptO BavantO varavarRinO
trAsayantO mfgagaRAn anyAMS ca vanacAriRaH
pampAtIraruhAn vfkzAn vIkzamARO samantataH
imAM nadIM SuBajalAM SoBayantO tarasvinO
DEryavantO suvarRABO kO yuvAM cIravAsasO
siMhaviprekzitO vIrO siMhAtibalavikramO
SakracApaniBe cApe pragfhya vipulEr BujEH
SrImantO rUpasaMpannO vfzaBaSrezWavikramO
hastihastopamaBujO dyutimantO nararzaBO
praBayA parvatendro 'yaM yuvayor avaBAsitaH
rAjyArhAv amarapraKyO kaTaM deSam ihAgatO
padmapatrekzaRO vIrO jawAmaRqalaDAriRO
anyonyasadfSO vIrO devalokAd ivAgatO
yadfcCayeva saMprAptO candrasUryO vasuMDarAm
viSAlavakzasO vIrO mAnuzO devarUpiRO
siMhaskanDO mahAsattvO samadAv iva govfzO
AyatAS ca suvfttAS ca bAhavaH pariGottamAH
sarvaBUzaRaBUzArhAH kim arTaM na viBUzitaH
uBO yogyAv ahaM manye rakzituM pfTivIm imAm
sasAgaravanAM kftsnAM vinDyameruviBUzitAm
ime ca DanuzI citre SlakzRe citrAnulepane
prakASete yaTendrasya vajre hemaviBUzite
saMpUrRA niSitEr bAREr tURAS ca SuBadarSanAH
jIvitAntakarEr GorEr jvaladBir iva pannagEH
mahApramARO vipulO taptahAwakaBUzitO
KaqgAv etO virAjete nirmuktaBujagAv iva
evaM mAM pariBAzantaM kasmAd vE nABiBAzaTaH
sugrIvo nAma DarmAtmA kaS cid vAnarayUTapaH
vIro vinikfto BrAtrA jagad Bramati duHKitaH
prApto 'haM prezitas tena sugrIveRa mahAtmanA
rAjYA vAnaramuKyAnAM hanumAn nAma vAnaraH
yuvAByAM saha DarmAtmA sugrIvaH saKyam icCati
tasya mAM sacivaM vittaM vAnaraM pavanAtmajam
BikzurUpapraticCannaM sugrIvapriyakAmyayA
fSyamUkAd iha prAptaM kAmagaM kAmarUpiRam
evam uktvA tu hanumAMs tO vIrO rAmalakzmaRO
vAkyajYO vAkyakuSalaH punar novAca kiM cana
etac CrutvA vacas tasya rAmo lakzmaRam abravIt
prahfzwavadanaH SrImAn BrAtaraM pArSvataH sTitam
sacivo 'yaM kapIndrasya sugrIvasya mahAtmanaH
tam eva kANkzamARasya mamAntikam upAgataH
tam aByaBAza sOmitre sugrIvasacivaM kapim
vAkyajYaM maDurEr vAkyEH snehayuktam ariMdamam
tataH prahfzwo hanumAn kftyavAn iti tad vacaH
SrutvA maDurasaMBAzaM sugrIvaM manasA gataH
Bavyo rAjyAgamas tasya sugrIvasya mahAtmanaH
yad ayaM kftyavAn prAptaH kftyaM cEtad upAgatam
tataH paramasaMhfzwo hanUmAn plavagarzaBaH
pratyuvAca tato vAkyaM rAmaM vAkyaviSAradaH
kimarTaM tvaM vanaM GoraM pampAkAnanamaRqitam
AgataH sAnujo durgaM nAnAvyAlamfgAyutam
tasya tadvacanaM SrutvA lakzmaRo rAmacoditaH
Acacakze mahAtmAnaM rAmaM daSaraTAtmajam
rAjA daSaraTo nAma dyutimAn DarmavatsalaH
tasyAyaM pUrvajaH putro rAmo nAma janEH SrutaH
SaraRyaH sarvaBUtAnAM pitur nirdeSapAragaH
vIro daSaraTasyAyaM putrARAM guRavattaraH
rAjyAd Brazwo vane vastuM mayA sArDam ihAgataH
BAryayA ca mahAtejAH sItayAnugato vaSI
dinakzaye mahAtejAH praBayeva divAkaraH
aham asyAvaro BrAtA guREr dAsyam upAgataH
kftajYasya bahujYasya lakzmaRo nAma nAmataH
suKArhasya mahArhasya sarvaBUtahitAtmanaH
ESvaryeRa vihInasya vanavAsASritasya ca
rakzasApahftA BAryA rahite kAmarUpiRA
tac ca na jYAyate rakzaH patnI yenAsya sA hftA
danur nAma SriyaH putraH SApAd rAkzasatAM gataH
AKyAtas tena sugrIvaH samarTo vAnarADipaH
sa jYAsyati mahAvIryas tava BAryApahAriRam
evam uktvA danuH svargaM BrAjamAno gataH suKam
etat te sarvam AKyAtaM yATAtaTyena pfcCataH
ahaM cEva hi rAmaS ca sugrIvaM SaraRaM gatO
eza dattvA ca vittAni prApya cAnuttamaM yaSaH
lokanATaH purA BUtvA sugrIvaM nATam icCati
SokABiBUte rAme tu SokArte SaraRaM gate
kartum arhati sugrIvaH prasAdaM saha yUTapEH
evaM bruvARaM sOmitriM karuRaM sASrupAtanam
hanUmAn pratyuvAcedaM vAkyaM vAkyaviSAradaH
IdfSA budDisaMpannA jitakroDA jitendriyAH
drazwavyA vAnarendreRa dizwyA darSanam AgatAH
sa hi rAjyAc ca viBrazwaH kftavEraS ca vAlinA
hftadAro vane trasto BrAtrA vinikfto BfSam
karizyati sa sAhAyyaM yuvayor BAskarAtmajaH
sugrIvaH saha cAsmABiH sItAyAH parimArgaRe
ity evam uktvA hanumAY SlakzRaM maDurayA girA
baBAze so 'BigacCAmaH sugrIvam iti rAGavam
evaM bruvARaM DarmAtmA hanUmantaM sa lakzmaRaH
pratipUjya yaTAnyAyam idaM provAca rAGavam
kapiH kaTayate hfzwo yaTAyaM mArutAtmajaH
kftyavAn so 'pi saMprAptaH kftakftyo 'si rAGava
prasannamuKavarRaS ca vyaktaM hfzwaS ca BAzate
nAnftaM vakzyate vIro hanUmAn mArutAtmajaH
tataH sa tu mahAprAjYo hanUmAn mArutAtmajaH
jagAmAdAya tO vIrO harirAjAya rAGavO
sa tu vipula yaSAH kapipravIraH; pavanasutaH kftakftyavat prahfzwaH
girivaram uruvikramaH prayAtaH; sa SuBamatiH saha rAmalakzmaRAByAm
fSyamUkAt tu hanumAn gatvA taM malayaM giram
Acacakze tadA vIrO kapirAjAya rAGavO
ayaM rAmo mahAprAjYaH saMprApto dfQavikramaH
lakzmaRena saha BrAtrA rAmo 'yaM satyavikramaH
ikzvAkURAM kule jAto rAmo daSaraTAtmajaH
Darme nigaditaS cEva pitur nirdeSapAlakaH
tasyAsya vasato 'raRye niyatasya mahAtmanaH
rakzasApahftA BAryA sa tvAM SaraRam AgataH
rAjasUyASvameDES ca vahnir yenABitarpitaH
dakziRAS ca taTotsfzwA gAvaH SatasahasraSaH
tapasA satyavAkyena vasuDA yena pAlitA
strIhetos tasya putro 'yaM rAmas tvAM SaraRaM gataH
BavatA saKyakAmO tO BrAtarO rAmalakzmaRO
pratigfhyArcayasvemO pUjanIyatamAv uBO
SrutvA hanumato vAkyaM sugrIvo hfzwamAnasaH
BayaM sa rAGavAd GoraM prajahO vigatajvaraH
sa kftvA mAnuzaM rUpaM sugrIvaH plavagADipaH
darSanIyatamo BUtvA prItyA provAca rAGavam
BavAn DarmavinItaS ca vikrAntaH sarvavatsalaH
AKyAtA vAyuputreRa tattvato me BavadguRAH
tan mamEvEza satkAro lABaS cEvottamaH praBo
yat tvam icCasi sOhArdaM vAnareRa mayA saha
rocate yadi vA saKyaM bAhur eza prasAritaH
gfhyatAM pARinA pARir maryAdA vaDyatAM DruvA
etat tu vacanaM SrutvA sugrIvasya suBAzitam
saMprahfzwamanA hastaM pIqayAm Asa pARinA
hfdyaM sOhfdam Alambya paryazvajata pIqitam
tato hanUmAn saMtyajya BikzurUpam ariMdamaH
kAzWayoH svena rUpeRa janayAm Asa pAvakam
dIpyamAnaM tato vahniM puzpEr aByarcya satkftam
tayor maDye tu suprIto nidaDe susamAhitaH
tato 'gniM dIpyamAnaM tO cakratuS ca pradakziRam
sugrIvo rAGavaS cEva vayasyatvam upAgatO
tataH suprIta manasO tAv uBO harirAGavO
anyonyam aBivIkzantO na tfptim upajagmatuH
tataH sarvArTavidvAMsaM rAmaM daSaraTAtmajam
sugrIvaH prAha tejasvI vAkyam ekamanAs tadA
ayam AKyAti me rAma sacivo mantrisattamaH
hanumAn yannimittaM tvaM nirjanaM vanam AgataH
lakzmaRena saha BrAtrA vasataS ca vane tava
rakzasApahftA BAryA mETilI janakAtmajA
tvayA viyuktA rudatI lakzmaRena ca DImatA
antaraM prepsunA tena hatvA gfDraM jawAyuzam
BAryAviyogajaM duHKaM nacirAt tvaM vimokzyase
ahaM tAm AnayizyAmi nazwAM vedaSrutiM yaTA
rasAtale vA vartantIM vartantIM vA naBastale
aham AnIya dAsyAmi tava BAryAm ariMdama
idaM taTyaM mama vacas tvam avehi ca rAGava
tyaja SokaM mahAbAho tAM kAntAm AnayAmi te
anumAnAt tu jAnAmi mETilI sA na saMSayaH
hriyamARA mayA dfzwA rakzasA krUrakarmaRA
kroSantI rAma rAmeti lakzmaReti ca visvaram
sPurantI rAvaRasyANke pannagendravaDUr yaTA
AtmanA paYcamaM mAM hi dfzwvA SElatawe sTitam
uttarIyaM tayA tyaktaM SuBAny ABaraRAni ca
tAny asmABir gfhItAni nihitAni ca rAGava
AnayizyAmy ahaM tAni pratyaBijYAtum arhasi
tam abravIt tato rAmaH sugrIvaM priyavAdinam
Anayasva saKe SIGraM kimarTaM pravilambase
evam uktas tu sugrIvaH SElasya gahanAM guhAm
praviveSa tataH SIGraM rAGavapriyakAmyayA
uttarIyaM gfhItvA tu SuBAny ABaraRAni ca
idaM paSyeti rAmAya darSayAm Asa vAnaraH
tato gfhItvA tadvAsaH SuBAny ABaraRAni ca
aBavad bAzpasaMrudDo nIhAreReva candramAH
sItAsnehapravfttena sa tu bAzpeRa dUzitaH
hA priyeti rudan DEryam utsfjya nyapatat kzitO
hfdi kftvA sa bahuSas tam alaMkAram uttamam
niSaSvAsa BfSaM sarpo bilasTa iva rozitaH
avicCinnASruvegas tu sOmitriM vIkzya pArSvataH
paridevayituM dInaM rAmaH samupacakrame
paSya lakzmaRa vEdehyA saMtyaktaM hriyamARayA
uttarIyam idaM BUmO SarIrAd BUzaRAni ca
SAdvalinyAM DruvaM BUmyAM sItayA hriyamARayA
utsfzwaM BUzaRam idaM taTArUpaM hi dfSyate
brUhi sugrIva kaM deSaM hriyantI lakzitA tvayA
rakzasA rOdrarUpeRa mama prARasamA priyA
kva vA vasati tad rakzo mahad vyasanadaM mama
yannimittam ahaM sarvAn nASayizyAmi rAkzasAn
haratA mETilIM yena mAM ca rozayatA BfSam
Atmano jIvitAntAya mftyudvAram apAvftam
mama dayitatamA hftA vanAd; rajanicareRa vimaTya yena sA
kaTaya mama ripuM tam adya vE; pravagapate yamasaMniDiM nayAmi
evam uktas tu sugrIvo rAmeRArtena vAnaraH
abravIt prAYjalir vAkyaM sabAzpaM bAzpagadgadaH
na jAne nilayaM tasya sarvaTA pAparakzasaH
sAmarTyaM vikramaM vApi dOzkuleyasya vA kulam
satyaM tu pratijAnAmi tyaja Sokam ariMdama
karizyAmi taTA yatnaM yaTA prApsyasi mETilIm
rAvaRaM sagaRaM hatvA paritozyAtmapOruzam
taTAsmi kartA nacirAd yaTA prIto Bavizyasi
alaM vEklavyam Alambya DEryam AtmagataM smara
tvadviDAnAM na sadfSam IdfSaM budDilAGavam
mayApi vyasanaM prAptaM BAryA haraRajaM mahat
na cAham evaM SocAmi na ca DEryaM parityaje
nAhaM tAm anuSocAmi prAkfto vAnaro 'pi san
mahAtmA ca vinItaS cA kiM punar DftimAn BavAn
bAzpam ApatitaM DEryAn nigrahItuM tvam arhasi
maryAdAM sattvayuktAnAM DftiM notsrazwum arhasi
vyasane vArTa kfcCre vA Baye vA jIvitAntage
vimfSan vE svayA budDyA DftimAn nAvasIdati
bAliSas tu naro nityaM vEklavyaM yo 'nuvartate
sa majjaty avaSaH Soke BArAkrAnteva nOr jale
ezo 'Yjalir mayA badDaH praRayAt tvAM prasAdaye
pOruzaM Sraya Sokasya nAntaraM dAtum arhasi
ye Sokam anuvartante na tezAM vidyate suKam
tejaS ca kzIyate tezAM na tvaM Socitum arhasi
hitaM vayasya BAvena brUhi nopadiSAmi te
vayasyatAM pUjayan me na tvaM Socitum arhasi
maDuraM sAntvitas tena sugrIveRa sa rAGavaH
muKam aSrupariklinnaM vastrAntena pramArjayat
prakftizWas tu kAkutsTaH sugrIvavacanAt praBuH
saMparizvajya sugrIvam idaM vacanam abravIt
kartavyaM yad vayasyena snigDena ca hitena ca
anurUpaM ca yuktaM ca kftaM sugrIva tat tvayA
eza ca prakftizWo 'ham anunItas tvayA saKe
durlaBo hIdfSo banDur asmin kAle viSezataH
kiM tu yatnas tvayA kAryo mETilyAH parimArgaRe
rAkzasasya ca rOdrasya rAvaRasya durAtmanaH
mayA ca yad anuzWeyaM visrabDena tad ucyatAm
varzAsv iva ca sukzetre sarvaM saMpadyate tava
mayA ca yad idaM vAkyam aBimAnAt samIritam
tat tvayA hariSArdUla tattvam ity upaDAryatAm
anftaM noktapUrvaM me na ca vakzye kadA cana
etat te pratijAnAmi satyenEva SapAmi te
tataH prahfzwaH sugrIvo vAnarEH sacivEH saha
rAGavasya vacaH SrutvA pratijYAtaM viSezataH
mahAnuBAvasya vaco niSamya; harir narARAm fzaBasya tasya
kftaM sa mene harivIra muKyas; tadA svakAryaM hfdayena vidvAn
parituzwas tu sugrIvas tena vAkyena vAnaraH
lakzmaRasyAgrajaM rAmam idaM vacanam abravIt
sarvaTAham anugrAhyo devatAnAm asaMSayaH
upapannaguRopetaH saKA yasya BavAn mama
SakyaM Kalu Baved rAma sahAyena tvayAnaGa
surarAjyam api prAptuM svarAjyaM kiM punaH praBo
so 'haM saBAjyo banDUnAM suhfdAM cEva rAGava
yasyAgnisAkzikaM mitraM labDaM rAGavavaMSajam
aham apy anurUpas te vayasyo jYAsyase SanEH
na tu vaktuM samarTo 'haM svayam AtmagatAn guRAn
mahAtmanAM tu BUyizWaM tvadviDAnAM kftAtmanAm
niScalA Bavati prItir DEryam AtmavatAm iva
rajataM vA suvarRaM vA vastrARy ABaraRAni vA
aviBaktAni sADUnAm avagacCanti sADavaH
AQyo vApi daridro vA duHKitaH suKito 'pi vA
nirdozo vA sadozo vA vayasyaH paramA gatiH
DanatyAgaH suKatyAgo dehatyAgo 'pi vA punaH
vayasyArTe pravartante snehaM dfzwvA taTAviDam
tat taTety abravId rAmaH sugrIvaM priyavAdinam
lakzmaRasyAgrato lakzmyA vAsavasyeva DImataH
tato rAmaM sTitaM dfzwvA lakzmaRaM ca mahAbalam
sugrIvaH sarvataS cakzur vane lolam apAtayat
sa dadarSa tataH sAlam avidUre harISvaraH
supuzpam IzatpatrAQyaM BramarEr upaSoBitam
tasyEkAM parRabahulAM BaNktvA SAKAM supuzpitAm
sAlasyAstIrya sugrIvo nizasAda sarAGavaH
tAv AsInO tato dfzwvA hanUmAn api lakzmaRam
sAlaSAKAM samutpAwya vinItam upaveSayat
tataH prahfzwaH sugrIvaH SlakzRaM maDurayA girA
uvAca praRayAd rAmaM harzavyAkulitAkzaram
ahaM vinikfto BrAtrA carAmy eza BayArditaH
fSyamUkaM girivaraM hftaBAryaH suduHKitaH
so 'haM trasto Baye magno vasAmy udBrAntacetanaH
vAlinA nikfto BrAtrA kftavEraS ca rAGava
vAlino me BayArtasya sarvalokABayaMkara
mamApi tvam anATasya prasAdaM kartum arhasi
evam uktas tu tejasvI DarmajYo DarmavatsalaH
pratyuvAca sa kAkutsTaH sugrIvaM prahasann iva
upakAraPalaM mitram apakAro 'rilakzaRam
adyEva taM hanizyAmi tava BAryApahAriRam
ime hi me mahAvegAH patriRas tigmatejasaH
kArtikeyavanodBUtAH SarA hemaviBUzitAH
kaNkapatrapraticCannA mahendrASanisaMniBAH
suparvARaH sutIkzRAgrA sarozA BujagA iva
BrAtfsaMjYam amitraM te vAlinaM kftakilbizam
SarEr vinihataM paSya vikIrRam iva parvatam
rAGavasya vacaH SrutvA sugrIvo vAhinIpatiH
praharzam atulaM leBe sADu sADv iti cAbravIt
rAmaSokABiBUto 'haM SokArtAnAM BavAn gatiH
vayasya iti kftvA hi tvayy ahaM paridevaye
tvaM hi pARipradAnena vayasyo so 'gnisAkzikaH
kftaH prAREr bahumataH satyenApi SapAmy aham
vayasya iti kftvA ca visrabDaM pravadAmy aham
duHKam antargataM yan me mano dahati nityaSaH
etAvad uktvA vacanaM bAzpadUzitalocanaH
bAzpopahatayA vAcA noccEH Saknoti BAzitum
bAzpavegaM tu sahasA nadIvegam ivAgatam
DArayAm Asa DEryeRa sugrIvo rAmasaMniDO
saMnigfhya tu taM bAzpaM pramfjya nayane SuBe
viniHSvasya ca tejasvI rAGavaM punar abravIt
purAhaM valinA rAma rAjyAt svAd avaropitaH
paruzARi ca saMSrAvya nirDUto 'smi balIyasA
hftA BAryA ca me tena prAReByo 'pi garIyasI
suhfdaS ca madIyA ye saMyatA banDanezu te
yatnavAMS ca suduzwAtmA mad vinASAya rAGava
bahuSas tat prayuktAS ca vAnarA nihatA mayA
SaNkayA tv etayA cAhaM dfzwvA tvAm api rAGava
nopasarpAmy ahaM BIto Baye sarve hi biByati
kevalaM hi sahAyA me hanumat pramuKAs tv ime
ato 'haM DArayAmy adya prARAn kfcCra gato 'pi san
ete hi kapayaH snigDA mAM rakzanti samantataH
saha gacCanti gantavye nityaM tizWanti ca sTite
saMkzepas tv eza me rAma kim uktvA vistaraM hi te
sa me jyezWo ripur BrAtA vAlI viSrutapOruzaH
tadvinASAd Di me duHKaM pranazwaM syAd anantaram
suKaM me jIvitaM cEva tadvinASanibanDanam
eza me rAma SokAntaH SokArtena niveditaH
duHKito 'duHKito vApi saKyur nityaM saKA gatiH
SrutvEtac ca vaco rAmaH sugrIvam idam abravIt
kiMnimittam aBUd vEraM Srotum icCAmi tattvataH
suKaM hi kAraRaM SrutvA vErasya tava vAnara
AnantaryaM viDAsyAmi saMpraDArya balAbalam
balavAn hi mamAmarzaH SrutvA tvAm avamAnitam
varDate hfdayotkampI prAvfqvega ivAmBasaH
hfzwaH kaTaya visrabDo yAvad Aropyate DanuH
sfzwaS ca hi mayA bARo nirastaS ca ripus tava
evam uktas tu sugrIvaH kAkutsTena mahAtmanA
praharzam atulaM leBe caturBiH saha vAnarEH
tataH prahfzwavadanaH sugrIvo lakzmaRAgraje
vErasya kAraRaM tattvam AKyAtum upacakrame
vAlI nAma mama BrAtA jyezWaH SatrunizUdanaH
pitur bahumato nityaM mama cApi taTA purA
pitary uparate 'smAkaM jyezWo 'yam iti mantriBiH
kapInAm ISvaro rAjye kftaH paramasaMmataH
rAjyaM praSAsatas tasya pitfpEtAmahaM mahat
ahaM sarvezu kAlezu praRataH prezyavat sTitaH
mAyAvI nAma tejasvI pUrvajo dunduBeH sutaH
tena tasya mahad vEraM strIkftaM viSrutaM purA
sa tu supte jane rAtrO kizkinDAd vAram AgataH
nardati sma susaMrabDo vAlinaM cAhvayad raRe
prasuptas tu mama BrAtA narditaM BEravasvanam
SrutvA na mamfze vAlI nizpapAta javAt tadA
sa tu vE niHsftaH kroDAt taM hantum asurottamam
vAryamARas tataH strIBir mayA ca praRatAtmanA
sa tu nirDUya sarvAnno nirjagAma mahAbalaH
tato 'ham api sOhArdAn niHsfto vAlinA saha
sa tu me BrAtaraM dfzwvA mAM ca dUrAd avasTitam
asuro jAtasaMtrAsaH pradudrAva tadA BfSam
tasmin dravati saMtraste hy AvAM drutataraM gatO
prakASo 'pi kfto mArgaS candreRodgacCatA tadA
sa tfREr AvftaM durgaM DaraRyA vivaraM mahat
praviveSAsuro vegAd AvAm AsAdya vizWitO
taM pravizwaM ripuM dfzwvA bilaM rozavaSaM gataH
mAm uvAca tadA vAlI vacanaM kzuBitendriyaH
iha tvaM tizWa sugrIva biladvAri samAhitaH
yAvad atra praviSyAhaM nihanmi samare ripum
mayA tv etad vacaH SrutvA yAcitaH sa paraMtapa
SApayitvA ca mAM padByAM praviveSa bilaM tadA
tasya pravizwasya bilaM sAgraH saMvatsaro gataH
sTitasya ca mama dvAri sa kAlo vyatyavartata
ahaM tu nazwaM taM jYAtvA snehAd AgatasaMBramaH
BrAtaraM na hi paSyAmi pApaSaNki ca me manaH
aTa dIrGasya kAlasya bilAt tasmAd viniHsftam
saPenaM ruDiraM raktam ahaM dfzwvA suduHKitaH
nardatAm asurARAM ca Dvanir me Srotram AgataH
nirastasya ca saMgrAme kroSato niHsvano guroH
ahaM tv avagato budDyA cihnEs tEr BrAtaraM hatam
piDAya ca biladvAraM SilayA girimAtrayA
SokArtaS codakaM kftvA kizkinDAm AgataH saKe
gUhamAnasya me tattvaM yatnato mantriBiH Srutam
tato 'haM tEH samAgamya sametEr aBizecitaH
rAjyaM praSAsatas tasya nyAyato mama rAGava
AjagAma ripuM hatvA vAlI tam asurottamam
aBiziktaM tu mAM dfzwvA kroDAt saMraktalocanaH
madIyAn mantriRo badDvA paruzaM vAkyam abravIt
nigrahe 'pi samarTasya taM pApaM prati rAGava
na prAvartata me budDir BrAtfgOravayantritA
mAnayaMs taM mahAtmAnaM yaTAvac cAByavAdayam
uktAS ca nASizas tena saMtuzwenAntarAtmanA
tataH kroDasamAvizwaM saMrabDaM tam upAgatam
ahaM prasAdayAM cakre BrAtaraM priyakAmyayA
dizwyAsi kuSalI prApto nihataS ca tvayA ripuH
anATasya hi me nATas tvam eko 'nATanandanaH
idaM bahuSalAkaM te pUrRacandram ivoditam
CatraM savAlavyajanaM pratIcCasva mayodyatam
tvam eva rAjA mAnArhaH sadA cAhaM yaTApurA
nyAsaBUtam idaM rAjyaM tava niryAtayAmy aham
mA ca rozaM kfTAH sOmya mayi SatrunibarhaRa
yAce tvAM SirasA rAjan mayA badDo 'yam aYjaliH
balAd asmi samAgamya mantriBiH puravAsiBiH
rAjaBAve niyukto 'haM SUnyadeSajigIzayA
snigDam evaM bruvARaM mAM sa tu nirBartsya vAnaraH
Dik tvAm iti ca mAm uktvA bahu tat tad uvAca ha
prakftIS ca samAnIya mantriRaS cEva saMmatAn
mAm Aha suhfdAM maDye vAkyaM paramagarhitam
viditaM vo yaTA rAtrO mAyAvI sa mahAsuraH
mAM samAhvayata krUro yudDAkANkzI sudurmatiH
tasya tad garjitaM SrutvA niHsfto 'haM nfpAlayAt
anuyAtaS ca mAM tUrRam ayaM BrAtA sudAruRaH
sa tu dfzwvEva mAM rAtrO sadvitIyaM mahAbalaH
prAdravad BayasaMtrasto vIkzyAvAM tam anudrutO
anudrutas tu vegena praviveSa mahAbilam
taM pravizwaM viditvA tu suGoraM sumahad bilam
ayam ukto 'Ta me BrAtA mayA tu krUradarSanaH
ahatvA nAsti me SaktiH pratigantum itaH purIm
biladvAri pratIkza tvaM yAvad enaM nihanmy aham
sTito 'yam iti matvA tu pravizwo 'haM durAsadam
taM ca me mArgamARasya gataH saMvatsaras tadA
sa tu dfzwo mayA Satrur anirvedAd BayAvahaH
nihataS ca mayA tatra so 'suro banDuBiH saha
tasyAsyAt tu pravfttena ruDirOGeRa tad bilam
pUrRam AsId durAkrAmaM stanatas tasya BUtale
sUdayitvA tu taM SatruM vikrAntaM dunduBeH sutam
nizkrAmann eva paSyAmi bilasya pihitaM muKam
vikroSamAnasya tu me sugrIveti punaH punaH
yadA prativaco nAsti tato 'haM BfSaduHKitaH
pAdaprahArEs tu mayA bahuSas tad vidAritam
tato 'haM tena nizkramya yaTA punar upAgataH
tatrAnenAsmi saMrudDo rAjyaM mArgayatAtmanaH
sugrIveRa nfSaMsena vismftya BrAtfsOhfdam
evam uktvA tu mAM tatra vastreREkena vAnaraH
tadA nirvAsayAm Asa vAlI vigatasADvasaH
tenAham apavidDaS ca hftadAraS ca rAGava
tadBayAc ca mahIkftsnA krAnteyaM savanArRavA
fSyamUkaM girivaraM BAryAharaRaduHKitaH
pravizwo 'smi durADarzaM vAlinaH kAraRAntare
etat te sarvam AKyAtaM vErAnukaTanaM mahat
anAgasA mayA prAptaM vyasanaM paSya rAGava
vAlinas tu BayArtasya sarvalokABayaMkara
kartum arhasi me vIra prasAdaM tasya nigrahAt
evam uktaH sa tejasvI DarmajYo DarmasaMhitam
vacanaM vaktum AreBe sugrIvaM prahasann iva
amoGAH sUryasaMkASA mameme niSitAH SarAH
tasmin vAlini durvftte patizyanti ruzAnvitAH
yAvat taM na hi paSyeyaM tava BAryApahAriRam
tAvat sa jIvet pApAtmA vAlI cAritradUzakaH
AtmAnumAnAt paSyAmi magnaM tvAM SokasAgare
tvAm ahaM tArayizyAmi kAmaM prApsyasi puzkalam
rAmasya vacanaM SrutvA harzapOruzavarDanam
sugrIvaH pUjayAM cakre rAGavaM praSaSaMsa ca
asaMSayaM prajvalitEs tIkzREr marmAtigEH SarEH
tvaM daheH kupito lokAn yugAnta iva BAskaraH
vAlinaH pOruzaM yat tad yac ca vIryaM DftiS ca yA
tan mamEkamanAH SrutvA viDatsva yadanantaram
samudrAt paScimAt pUrvaM dakziRAd api cottaram
krAmaty anudite sUrye vAlI vyapagataklamaH
agrARy Aruhya SElAnAM SiKarARi mahAnty api
UrDvam utkzipya tarasA pratigfhRAti vIryavAn
bahavaH sAravantaS ca vanezu viviDA drumAH
vAlinA tarasA BagnA balaM praTayatAtmanaH
mahizo dunduBir nAma kElAsaSiKarapraBaH
balaM nAgasahasrasya DArayAm Asa vIryavAn
vIryotsekena duzwAtmA varadAnAc ca mohitaH
jagAma sa mahAkAyaH samudraM saritAM patim
Urmimantam atikramya sAgaraM ratnasaMcayam
mama yudDaM prayacCeti tam uvAca mahArRavam
tataH samudro DarmAtmA samutTAya mahAbalaH
abravId vacanaM rAjann asuraM kAlacoditam
samarTo nAsmi te dAtuM yudDaM yudDaviSArada
SrUyatAm aBiDAsyAmi yas te yudDaM pradAsyati
SElarAjo mahAraRye tapasviSaraRaM param
SaMkaraSvaSuro nAmnA himavAn iti viSrutaH
guhA prasravaRopeto bahukandaranirJaraH
sa samarTas tava prItim atulAM kartum Ahave
taM BItam iti vijYAya samudram asurottamaH
himavadvanam AgacCac CaraS cApAd iva cyutaH
tatas tasya gireH SvetA gajendravipulAH SilAH
cikzepa bahuDA BUmO dunduBir vinanAda ca
tataH SvetAmbudAkAraH sOmyaH prItikarAkftiH
himavAn abravId vAkyaM sva eva SiKare sTitaH
klezwum arhasi mAM na tvaM dunduBe Darmavatsala
raRakarmasv akuSalas tapasviSaraRaM hy aham
tasya tadvacanaM SrutvA girirAjasya DImataH
uvAca dunduBir vAkyaM kroDAt saMraktalocanaH
yadi yudDe 'samarTas tvaM madBayAd vA nirudyamaH
tam Acakzva pradadyAn me yo 'dya yudDaM yuyutsataH
himavAn abravId vAkyaM SrutvA vAkyaviSAradaH
anuktapUrvaM DarmAtmA kroDAt tam asurottamam
vAlI nAma mahAprAjYaH SakratulyaparAkramaH
aDyAste vAnaraH SrImAn kizkinDAm atulapraBAm
sa samarTo mahAprAjYas tava yudDaviSAradaH
dvandvayudDaM mahad dAtuM namucer iva vAsavaH
taM SIGram aBigacCa tvaM yadi yudDam ihecCasi
sa hi durDarzaRo nityaM SUraH samarakarmaRi
SrutvA himavato vAkyaM kroDAvizwaH sa dunduBiH
jagAma tAM purIM tasya kizkinDAM vAlinas tadA
DArayan mAhizaM rUpaM tIkzRaSfNgo BayAvahaH
prAvfzIva mahAmeGas toyapUrRo naBastale
tatas tu dvAram Agamya kizkinDAyA mahAbalaH
nanarda kampayan BUmiM dunduBir dunduBir yaTA
samIpajAn drumAn BaYjan vasuDAM dArayan KurEH
vizARenolleKan darpAt taddvAraM dvirado yaTA
antaHpuragato vAlI SrutvA Sabdam amarzaRaH
nizpapAta saha strIBis tArABir iva candramAH
mitaM vyaktAkzarapadaM tam uvAca sa dunduBim
harIRAm ISvaro vAlI sarvezAM vanacAriRAm
kimarTaM nagaradvAram idaM rudDvA vinardasi
dunduBe vidito me 'si rakza prARAn mahAbala
tasya tadvacanaM SrutvA vAnarendrasya DImataH
uvAca dunduBir vAkyaM kroDAt saMraktalocanaH
na tvaM strIsaMniDO vIra vacanaM vaktum arhasi
mama yudDaM prayacCa tvaM tato jYAsyAmi te balam
aTa vA DArayizyAmi kroDam adya niSAm imAm
gfhyatAm udayaH svEraM kAmaBogezu vAnara
yo hi mattaM pramattaM vA suptaM vA rahitaM BfSam
hanyAt sa BrURahA loke tvadviDaM madamohitam
sa prahasyAbravIn mandaM kroDAt tam asurottamam
visfjya tAH striyaH sarvAs tArA praBiftikAs tadA
matto 'yam iti mA maMsTA yady aBIto 'si saMyuge
mado 'yaM saMprahAre 'smin vIrapAnaM samarTyatAm
tam evam uktvA saMkrudDo mAlAm utkzipya kAYcanIm
pitrA dattAM mahendreRa yudDAya vyavatizWata
vizARayor gfhItvA taM dunduBiM girisaMniBam
vAlI vyApAtayAM cakre nanarda ca mahAsvanam
yudDe prARahare tasmin nizpizwo dunduBis tadA
SrotrAByAm aTa raktaM tu tasya susrAva pAtyataH
papAta ca mahAkAyaH kzitO paYcatvam AgataH
taM tolayitvA bAhuByAM gatasattvam acetanam
cikzepa vegavAn vAlI vegenEkena yojanam
tasya vegapravidDasya vaktrAt kzatajabindavaH
prapetur mArutotkziptA mataNgasyASramaM prati
tAn dfzwvA patitAMs tatra muniH SoRitavipruzaH
utsasarja mahASApaM kzeptAraM vAlinaM prati
iha tenApravezwavyaM pravizwasya baDo Bavet
sa maharziM samAsAdya yAcate sma kftAYjaliH
tataH SApaBayAd BIta fSyamUkaM mahAgirim
pravezwuM necCati harir drazwuM vApi nareSvara
tasyApraveSaM jYAtvAham idaM rAma mahAvanam
vicarAmi sahAmAtyo vizAdena vivarjitaH
ezo 'sTinicayas tasya dunduBeH saMprakASate
vIryotsekAn nirastasya girikUwaniBo mahAn
ime ca vipulAH sAlAH sapta SAKAvalambinaH
yatrEkaM Gawate vAlI nizpatrayitum ojasA
etad asyAsamaM vIryaM mayA rAma prakASitam
kaTaM taM vAlinaM hantuM samare Sakzyase nfpa
yadi BindyAd BavAn sAlAn imAMs tv ekezuRA tataH
jAnIyAM tvAM mahAbAho samarTaM vAlino vaDe
tasya tadvacanaM SrutvA sugrIvasya mahAtmanaH
rAGavo dunduBeH kAyaM pAdANguzWena lIlayA
tolayitvA mahAbAhuS cikzepa daSayojanam
kziptaM dfzwvA tataH kAyaM sugrIvaH punar abravIt
lakzmaRasyAgrato rAmam idaM vacanam arTavat
ArdraH samAMsapratyagraH kziptaH kAyaH purA saKe
laGuH saMprati nirmAMsas tfRaBUtaS ca rAGava
nAtra SakyaM balaM jYAtuM tava vA tasya vADikam
etac ca vacanaM SrutvA sugrIveRa suBAzitam
pratyayArTaM mahAtejA rAmo jagrAha kArmukam
sa gfhItvA Danur GoraM Saram ekaM ca mAnadaH
sAlAn uddiSya cikzepa jyAsvanEH pUrayan diSaH
sa visfzwo balavatA bARaH svarRaparizkftaH
BittvA sAlAn giriprasTe sapta BUmiM viveSa ha
pravizwas tu muhUrtena rasAM BittvA mahAjavaH
nizpatya ca punas tUrRaM svatURIM praviveSa ha
tAn dfzwvA sapta nirBinnAn sAlAn vAnarapuMgavaH
rAmasya Saravegena vismayaM paramaM gataH
sa mUrDnA nyapatad BUmO pralambIkftaBUzaRaH
sugrIvaH paramaprIto rAGavAya kftAYjaliH
idaM covAca DarmajYaM karmaRA tena harzitaH
rAmaM sarvAstraviduzAM SrezWaM SUram avasTitam
sendrAn api surAn sarvAMs tvaM bAREH puruzarzaBa
samarTaH samare hantuM kiM punar vAlinaM praBo
yena sapta mahAsAlA girir BUmiS ca dAritAH
bARenEkena kAkutsTa sTAtA te ko raRAgrataH
adya me vigataH SokaH prItir adya parA mama
suhfdaM tvAM samAsAdya mahendravaruRopamam
tam adyEva priyArTaM me vEriRaM BrAtfrUpiRam
vAlinaM jahi kAkutsTa mayA badDo 'yam aYjaliH
tato rAmaH parizvajya sugrIvaM priyadarSanam
pratyuvAca mahAprAjYo lakzmaRAnumataM vacaH
asmAd gacCAma kizkinDAM kzipraM gacCa tvam agrataH
gatvA cAhvaya sugrIva vAlinaM BrAtfganDinam
sarve te tvaritaM gatvA kizkinDAM vAlinaH purIm
vfkzEr AtmAnam Avftya vyatizWan gahane vane
sugrIvo vyanadad GoraM vAlino hvAnakAraRAt
gAQaM parihito vegAn nAdEr Bindann ivAmbaram
taM SrutvA ninadaM BrAtuH krudDo vAlI mahAbalaH
nizpapAta susaMrabDo BAskaro 'statawAd iva
tataH sutumulaM yudDaM vAlisugrIvayor aBUt
gagane grahayor GoraM buDANgArakayor iva
talEr aSanikalpES ca vajrakalpES ca muzwiBiH
jaGnatuH samare 'nyonyaM BrAtarO kroDamUrCitO
tato rAmo DanuzpARis tAv uBO samudIkzya tu
anyonyasadfSO vIrAv uBO devAv ivASvinO
yan nAvagacCat sugrIvaM vAlinaM vApi rAGavaH
tato na kftavAn budDiM moktum antakaraM Saram
etasminn antare BagnaH sugrIvas tena vAlinA
apaSyan rAGavaM nATam fSyamUkaM pradudruve
klAnto ruDirasiktANgaH prahArEr jarjarIkftaH
vAlinABidrutaH kroDAt praviveSa mahAvanam
taM pravizwaM vanaM dfzwvA vAlI SApaBayAt tataH
mukto hy asi tvam ity uktvA sa nivftto mahAbalaH
rAGavo 'pi saha BrAtrA saha cEva hanUmatA
tad eva vanam AgacCat sugrIvo yatra vAnaraH
taM samIkzyAgataM rAmaM sugrIvaH sahalakzmaRam
hrImAn dInam uvAcedaM vasuDAm avalokayan
Ahvayasveti mAm uktvA darSayitvA ca vikramam
vEriRA GAtayitvA ca kim idAnIM tvayA kftam
tAm eva velAM vaktavyaM tvayA rAGava tattvataH
vAlinaM na nihanmIti tato nAham ito vraje
tasya cEvaM bruvARasya sugrIvasya mahAtmanaH
karuRaM dInayA vAcA rAGavaH punar abravIt
sugrIva SrUyatAM tAtaH kroDaS ca vyapanIyatAm
kAraRaM yena bARo 'yaM na mayA sa visarjitaH
alaMkAreRa vezeRa pramARena gatena ca
tvaM ca sugrIva vAlI ca sadfSO sTaH parasparam
svareRa varcasA cEva prekzitena ca vAnara
vikrameRa ca vAkyES ca vyaktiM vAM nopalakzaye
tato 'haM rUpasAdfSyAn mohito vAnarottama
notsfjAmi mahAvegaM SaraM SatrunibarhaRam
etanmuhUrte tu mayA paSya vAlinam Ahave
nirastam izuREkena vezwamAnaM mahItale
aBijYAnaM kuruzva tvam Atmano vAnareSvara
yena tvAm aBijAnIyAM dvandvayudDam upAgatam
gajapuzpIm imAM PullAm utpAwya SuBalakzaRAm
kuru lakzmaRa kaRWe 'sya sugrIvasya mahAtmanaH
tato giritawe jAtAm utpAwya kusumAyutAm
lakzmaRo gajapuzpIM tAM tasya kaRWe vyasarjayat
sa taTA SuSuBe SrImAMl latayA kaRWasaktayA
mAlayeva balAkAnAM sasaMDya iva toyadaH
viBrAjamAno vapuzA rAmavAkyasamAhitaH
jagAma saha rAmeRa kizkinDAM vAlipAlitAm
fSyamUkAt sa DarmAtmA kizkinDAM lakzmaRAgrajaH
jagAma sahasugrIvo vAlivikramapAlitAm
samudyamya mahac cApaM rAmaH kAYcanaBUzitam
SarAMS cAditya saMkASAn gfhItvA raRasADakAn
agratas tu yayO tasya rAGavasya mahAtmanaH
sugrIvaH saMhatagrIvo lakzmaRaS ca mahAbalaH
pfzWato hanumAn vIro nalo nIlaS ca vAnaraH
tAraS cEva mahAtejA hariyUTapa yUTapAH
te vIkzamARA vfkzAMS ca puzpaBArAvalambinaH
prasannAmbuvahAS cEva saritaH sAgaraM gamAH
kandarARi ca SElAMS ca nirJarARi guhAs taTA
SiKarARi ca muKyAni darIS ca priyadarSanAH
vEdUryavimalEH parREH padmES cAkASakuqmalEH
SoBitAn sajalAn mArge tawAkAMS ca vyalokayan
kAraRqEH sArasEr haMsEr vaYjUlEr jalakukkuwEH
cakravAkEs taTA cAnyEH SakunEH pratinAditAn
mfduSazpANkurAhArAn nirBayAn vanagocarAn
carataH sarvato 'paSyan sTalIzu hariRAn sTitAn
tawAkavEriRaS cApi SukladantaviBUzitAn
GorAn ekacarAn vanyAn dviradAn kUlaGAtinaH
vane vanacarAMS cAnyAn KecarAMS ca vihaMgamAn
paSyantas tvaritA jagmuH sugrIvavaSavartinaH
tezAM tu gacCatAM tatra tvaritaM raGunandanaH
drumazaRqaM vanaM dfzwvA rAmaH sugrIvam abravIt
eza meGa ivAkASe vfkzazaRqaH prakASate
meGasaMGAtavipulaH paryantakadalIvftaH
kim etaj jYAtum icCAmi saKe kOtUhalaM mama
kOtUhalApanayanaM kartum icCAmy ahaM tvayA
tasya tadvacanaM SrutvA rAGavasya mahAtmanaH
gacCann evAcacakze 'Ta sugrIvas tan mahad vanam
etad rAGava vistIrRam ASramaM SramanASanam
udyAnavanasaMpannaM svAdumUlaPalodakam
atra saptajanA nAma munayaH saMSitavratAH
saptEvAsann aDaHSIrzA niyataM jalaSAyinaH
saptarAtrakftAhArA vAyunA vanavAsinaH
divaM varzaSatEr yAtAH saptaBiH sakalevarAH
tezAm evaM praBAvena drumaprAkArasaMvftam
ASramaM sudurADarzam api sendrEH surAsurEH
pakziRo varjayanty etat taTAnye vanacAriRaH
viSanti mohAd ye 'py atra nivartante na te punaH
viBUzaRaravAS cAtra SrUyante sakalAkzarAH
tUryagItasvanAS cApi ganDo divyaS ca rAGava
tretAgnayo 'pi dIpyante DUmo hy eza pradfSyate
vezwayann iva vfkzAgrAn kapotANgAruRo GanaH
kuru praRAmaM DarmAtmaMs tAn samuddiSya rAGavaH
lakzmaRena saha BrAtrA prayataH saMyatAYjaliH
praRamanti hi ye tezAm fzIRAM BAvitAtmanAm
na tezAm aSuBaM kiM cic CarIre rAma dfSyate
tato rAmaH saha BrAtrA lakzmaRena kftAYjaliH
samuddiSya mahAtmAnas tAn fzIn aByavAdayat
aBivAdya ca DarmAtmA rAmo BrAtA ca lakzmaRaH
sugrIvo vAnarAS cEva jagmuH saMhfzwamAnasAH
te gatvA dUram aDvAnaM tasmAt saptajanASramAt
dadfSus tAM durADarzAM kizkinDAM vAlipAlitAm
sarve te tvaritaM gatvA kizkinDAM vAlipAlitAm
vfkzEr AtmAnam Avftya vyatizWan gahane vane
vicArya sarvato dfzwiM kAnane kAnanapriyaH
sugrIvo vipulagrIvaH kroDam AhArayad BfSam
tataH sa ninadaM GoraM kftvA yudDAya cAhvayat
parivArEH parivfto nAdEr Bindann ivAmbaram
aTa bAlArkasadfSo dfptasiMhagatis tadA
dfzwvA rAmaM kriyAdakzaM sugrIvo vAkyam abravIt
harivAgurayA vyAptaM taptakAYcanatoraRAm
prAptAH sma DvajayantrAQyAM kizkinDAM vAlinaH purIm
pratijYA yA tvayA vIra kftA vAlivaDe purA
saPalAM tAM kuru kzipraM latAM kAla ivAgataH
evam uktas tu DarmAtmA sugrIveRa sa rAGavaH
tam aTovAca sugrIvaM vacanaM SatrusUdanaH
kftABijYAna cihnas tvam anayA gajasAhvayA
viparIta ivAkASe sUryo nakzatra mAlayA
adya vAlisamutTaM te BayaM vEraM ca vAnara
ekenAhaM pramokzyAmi bARamokzeRa saMyuge
mama darSaya sugrIvavEriRaM BrAtfrUpiRam
vAlI vinihato yAvad vane pAMsuzu vezwate
yadi dfzwipaTaM prApto jIvan sa vinivartate
tato dozeRa mA gacCet sadyo garhec ca mA BavAn
pratyakzaM sapta te sAlA mayA bARena dAritAH
tato vetsi balenAdya bAlinaM nihataM mayA
anftaM noktapUrvaM me vIra kfcCre 'pi tizWatA
DarmaloBaparItena na ca vakzye kaTaM cana
saPalAM ca karizyAmi pratijYAM jahi saMBramam
prasUtaM kalamaM kzetre varzeReva SatakratuH
tadAhvAnanimittaM tvaM vAlino hemamAlinaH
sugrIva kuru taM SabdaM nizpated yena vAnaraH
jitakASI jayaSlAGI tvayA cADarzitaH purAt
nizpatizyaty asaMgena vAlI sa priyasaMyugaH
ripURAM DarzaRaM SUrA marzayanti na saMyuge
jAnantas tu svakaM vIryaM strIsamakzaM viSezataH
sa tu rAmavacaH SrutvA sugrIvo hemapiNgalaH
nanarda krUranAdena vinirBindann ivAmbaram
tasya Sabdena vitrastA gAvo yAnti hatapraBAH
rAjadozaparAmfzwAH kulastriya ivAkulAH
dravanti ca mfgAH SIGraM BagnA iva raRe hayAH
patanti ca KagA BUmO kzIRapuRyA iva grahAH
tataH sa jImUtagaRapraRAdo; nAdaM vyamuYcat tvarayA pratItaH
sUryAtmajaH SOryavivfdDatejAH; saritpatir vAnilacaYcalormiH
aTa tasya ninAdaM taM sugrIvasya mahAtmanaH
SuSrAvAntaHpuragato vAlI BrAtur amarzaRaH
SrutvA tu tasya ninadaM sarvaBUtaprakampanam
madaS cEkapade nazwaH kroDaS cApatito mahAn
sa tu rozaparItANgo vAlI saMDyAtapapraBaH
uparakta ivAdityaH sadyo nizpraBatAM gataH
vAlI daMzwrA karAlas tu kroDAd dIptAgnisaMniBaH
BAty utpatitapadmABaH samfRAla iva hradaH
SabdaM durmarzaRaM SrutvA nizpapAta tato hariH
vegena caraRanyAsEr dArayann iva medinIm
taM tu tArA parizvajya snehAd darSitasOhfdA
uvAca trastasaMBrAntA hitodarkam idaM vacaH
sADu kroDam imaM vIra nadI vegam ivAgatam
SayanAd utTitaH kAlyaM tyaja BuktAm iva srajam
sahasA tava nizkrAmo mama tAvan na rocate
SrUyatAm aBiDAsyAmi yannimittaM nivAryase
pUrvam ApatitaH kroDAt sa tvAm Ahvayate yuDi
nizpatya ca nirastas te hanyamAno diSo gataH
tvayA tasya nirastasya pIqitasya viSezataH
ihEtya punar AhvAnaM SaNkAM janayatIva me
darpaS ca vyavasAyaS ca yAdfSas tasya nardataH
ninAdasya ca saMramBo nEtad alpaM hi kAraRam
nAsahAyam ahaM manye sugrIvaM tam ihAgatam
avazwabDasahAyaS ca yam ASrityEza garjati
prakftyA nipuRaS cEva budDimAMS cEva vAnaraH
aparIkzitavIryeRa sugrIvaH saha nEzyati
pUrvam eva mayA vIra SrutaM kaTayato vacaH
aNgadasya kumArasya vakzyAmi tvA hitaM vacaH
tava BrAtur hi viKyAtaH sahAyo raRakarkaSaH
rAmaH parabalAmardI yugAntAgnir ivotTitaH
nivAsavfkzaH sADUnAm ApannAnAM parA gatiH
ArtAnAM saMSrayaS cEva yaSasaS cEkaBAjanam
jYAnavijYAnasaMpanno nideSo nirataH pituH
DAtUnAm iva SElendro guRAnAm Akaro mahAn
tatkzamaM na viroDas te saha tena mahAtmanA
durjayenAprameyena rAmeRa raRakarmasu
SUra vakzyAmi te kiM cin na cecCAmy aByasUyitum
SrUyatAM kriyatAM cEva tava vakzyAmi yad Ditam
yOvarAjyena sugrIvaM tUrRaM sADv aBizecaya
vigrahaM mA kfTA vIra BrAtrA rAjan balIyasA
ahaM hi te kzamaM manye tava rAmeRa sOhfdam
sugrIveRa ca saMprItiM vEram utsfjya dUrataH
lAlanIyo hi te BrAtA yavIyAn eza vAnaraH
tatra vA sann ihasTo vA sarvaTA banDur eva te
yadi te matpriyaM kAryaM yadi cAvEzi mAM hitAm
yAcyamAnaH prayatnena sADu vAkyaM kuruzva me
tAm evaM bruvatIM tArAM tArADipaniBAnanAm
vAlI nirBartsayAm Asa vacanaM cedam abravIt
garjato 'sya ca saMramBaM BrAtuH Satror viSezataH
marzayizyAmy ahaM kena kAraRena varAnane
aDarzitAnAM SUrARAM samarezv anivartinAm
DarzaRAmarzaRaM BIru maraRAd atiricyate
soQuM na ca samarTo 'haM yudDakAmasya saMyuge
sugrIvasya ca saMramBaM hInagrIvasya garjataH
na ca kAryo vizAdas te rAGavaM prati matkfte
DarmajYaS ca kftajYaS ca kaTaM pApaM karizyati
nivartasva saha strIBiH kaTaM BUyo 'nugacCasi
sOhfdaM darSitaM tAre mayi BaktiH kftA tvayA
pratiyotsyAmy ahaM gatvA sugrIvaM jahi saMBramam
darpaM cAsya vinezyAmi na ca prAREr vimokzyate
SApitAsi mama prAREr nivartasva jayena ca
ahaM jitvA nivartizye tam alaM BrAtaraM raRe
taM tu tArA parizvajya vAlinaM priyavAdinI
cakAra rudatI mandaM dakziRA sA pradakziRam
tataH svastyayanaM kftvA mantravad vijayEziRI
antaHpuraM saha strIBiH pravizwA SokamohitA
pravizwAyAM tu tArAyAM saha strIBiH svam Alayam
nagarAn niryayO krudDo mahAsarpa iva Svasan
sa niHSvasya mahAvego vAlI paramarozaRaH
sarvataS cArayan dfzwiM SatrudarSanakANkzayA
sa dadarSa tataH SrImAn sugrIvaM hemapiNgalam
susaMvItam avazwabDaM dIpyamAnam ivAnalam
sa taM dfzwvA mahAvIryaM sugrIvaM paryavasTitam
gAQaM paridaDe vAso vAlI paramarozaRaH
sa vAlI gAQasaMvIto muzwim udyamya vIryavAn
sugrIvam evABimuKo yayO yodDuM kftakzaRaH
SlizwamuzwiM samudyamya saMrabDataram AgataH
sugrIvo 'pi samuddiSya vAlinaM hemamAlinam
taM vAlI kroDatAmrAkzaH sugrIvaM raRapaRqitam
ApatantaM mahAvegam idaM vacanam abravIt
eza muzwir mayA badDo gAQaH sunihitANguliH
mayA vegavimuktas te prARAn AdAya yAsyati
evam uktas tu sugrIvaH krudDo vAlinam abravIt
tavEva ca haran prARAn muzwiH patatu mUrDani
tAqitas tena saMkrudDaH samaBikramya vegataH
aBavac CoRitodgArI sotpIqa iva parvataH
sugrIveRa tu niHsaMgaM sAlam utpAwya tejasA
gAtrezv aBihato vAlI vajreReva mahAgiriH
sa tu vAlI pracaritaH sAlatAqanavihvalaH
guruBArasamAkrAntA sAgare nOr ivABavat
tO BImabalavikrAntO suparRasamaveginO
pravfdDO GoravapuzO candrasUryAv ivAmbare
vAlinA Bagnadarpas tu sugrIvo mandavikramaH
vAlinaM prati sAmarzo darSayAm Asa lAGavam
tato Danuzi saMDAya Saram ASIvizopamam
rAGaveRa mahAbARo vAlivakzasi pAtitaH
vegenABihato vAlI nipapAta mahItale
aTokzitaH SoRitatoyavisravEH ; supuzpitASoka ivAnilodDataH
vicetano vAsavasUnur Ahave; praBraMSitendraDvajavat kzitiM gataH
tataH SareRABihato rAmeRa raRakarkaSaH
papAta sahasA vAlI nikftta iva pAdapaH
sa BUmO nyastasarvANgas taptakAYcanaBUzaRaH
apatad devarAjasya muktaraSmir iva DvajaH
tasmin nipatite BUmO haryfzARAM gaReSvare
nazwacandram iva vyoma na vyarAjata BUtalam
BUmO nipatitasyApi tasya dehaM mahAtmanaH
na SrIr jahAti na prARA na tejo na parAkramaH
SakradattA varA mAlA kAYcanI ratnaBUzitA
daDAra harimuKyasya prARAMs tejaH SriyaM ca sA
sa tayA mAlayA vIro hEmayA hariyUTapaH
saMDyAnugataparyantaH payoDara ivABavat
tasya mAlA ca dehaS ca marmaGAtI ca yaH SaraH
triDeva racitA lakzmIH patitasyApi SoBate
tad astraM tasya vIrasya svargamArgapraBAvanam
rAmabARAsanakziptam Avahat paramAM gatim
taM taTA patitaM saMKye gatArcizam ivAnalam
yayAtim iva puRyAnte devalokAt paricyutam
Adityam iva kAlena yugAnte Buvi pAtitam
mahendram iva durDarzaM mahendram iva duHsaham
mahendraputraM patitaM vAlinaM hemamAlinam
siMhoraskaM mahAbAhuM dIptAsyaM harilocanam
lakzmaRAnugato rAmo dadarSopasasarpa ca
sa dfzwvA rAGavaM vAlI lakzmaRaM ca mahAbalam
abravIt praSritaM vAkyaM paruzaM DarmasaMhitam
parANmuKavaDaM kftvA ko nu prAptas tvayA guRaH
yad ahaM yudDasaMrabDas tvatkfte niDanaM gataH
kulInaH sattvasaMpannas tejasvI caritavrataH
rAmaH karuRavedI ca prajAnAM ca hite rataH
sAnukroSo mahotsAhaH samayajYo dfQavrataH
iti te sarvaBUtAni kaTayanti yaSo Buvi
tAn guRAn saMpraDAryAham agryaM cABijanaM tava
tArayA pratizidDaH san sugrIveRa samAgataH
na mAm anyena saMrabDaM pramattaM vedDum arhasi
iti me budDir utpannA baBUvAdarSane tava
na tvAM vinihatAtmAnaM DarmaDvajam aDArmikam
jAne pApasamAcAraM tfREH kUpam ivAvftam
satAM vezaDaraM pApaM pracCannam iva pAvakam
nAhaM tvAm aBijAnAni DarmacCadmABisaMvftam
vizaye vA pure vA te yadA nApakaromy aham
na ca tvAM pratijAne 'haM kasmAt tvaM haMsy akilbizam
PalamUlASanaM nityaM vAnaraM vanagocaram
mAm ihApratiyuDyantam anyena ca samAgatam
tvaM narADipateH putraH pratItaH priyadarSanaH
liNgam apy asti te rAjan dfSyate DarmasaMhitam
kaH kzatriyakule jAtaH SrutavAn nazwasaMSayaH
DarmaliNga praticCannaH krUraM karma samAcaret
rAma rAjakule jAto DarmavAn iti viSrutaH
aBavyo BavyarUpeRa kimarTaM pariDAvasi
sAma dAnaM kzamA DarmaH satyaM DftiparAkramO
pArTivAnAM guRA rAjan daRqaS cApy apakArizu
vayaM vanacarA rAma mfgA mUlaPalASanAH
ezA prakftir asmAkaM puruzas tvaM nareSvaraH
BUmir hiraRyaM rUpyaM ca nigrahe kAraRAni ca
tatra kas te vane loBo madIyezu Palezu vA
nayaS ca vinayaS coBO nigrahAnugrahAv api
rAjavfttir asaMkIrRA na nfpAH kAmavfttayaH
tvaM tu kAmapraDAnaS ca kopanaS cAnavasTitaH
rAjavfttES ca saMkIrRaH SarAsanaparAyaRaH
na te 'sty apacitir Darme nArTe budDir avasTitA
indriyEH kAmavfttaH san kfzyase manujeSvara
hatvA bARena kAkutsTa mAm ihAnaparADinam
kiM vakzyasi satAM maDye karma kftvA jugupsitam
rAjahA brahmahA goGnaS coraH prARivaDe rataH
nAstikaH parivettA ca sarve nirayagAminaH
aDAryaM carma me sadBI romARy asTi ca varjitam
aBakzyARi ca mAMsAni tvadviDEr DarmacAriBiH
paYca paYcanaKA BakzyA brahmakzatreRa rAGava
SalyakaH SvAviDo goDA SaSaH kUrmaS ca paYcamaH
carma cAsTi ca me rAjan na spfSanti manIziRaH
aBakzyARi ca mAMsAni so 'haM paYcanaKo hataH
tvayA nATena kAkutsTa na sanATA vasuMDarA
pramadA SIlasaMpannA DUrtena patitA yaTA
SaWo nEkftikaH kzudro miTyA praSritamAnasaH
kaTaM daSaraTena tvaM jAtaH pApo mahAtmanA
CinnacAritryakakzyeRa satAM DarmAtivartinA
tyaktaDarmANkuSenAhaM nihato rAmahastinA
dfSyamAnas tu yuDyeTA mayA yuDi nfpAtmaja
adya vEvasvataM devaM paSyes tvaM nihato mayA
tvayAdfSyena tu raRe nihato 'haM durAsadaH
prasuptaH pannageneva naraH pAnavaSaM gataH
sugrIvapriyakAmena yad ahaM nihatas tvayA
kaRWe badDvA pradadyAM te 'nihataM rAvaRaM raRe
nyastAM sAgaratoye vA pAtAle vApi mETilIm
jAnayeyaM tavAdeSAc CvetAm aSvatarIm iva
yuktaM yat prapnuyAd rAjyaM sugrIvaH svargate mayi
ayuktaM yad aDarmeRa tvayAhaM nihato raRe
kAmam evaMviDaM lokaH kAlena viniyujyate
kzamaM ced BavatA prAptam uttaraM sADu cintyatAm
ity evam uktvA pariSuzkavaktraH; SarABiGAtAd vyaTito mahAtmA
samIkzya rAmaM ravisaMnikASaM; tUzRIM baBUvAmararAjasUnuH
ity uktaH praSritaM vAkyaM DarmArTasahitaM hitam
paruzaM vAlinA rAmo nihatena vicetasA
taM nizpraBam ivAdityaM muktatoyam ivAmbudam
uktavAkyaM hariSrezWam upaSAntam ivAnalam
DarmArTaguRasaMpannaM harISvaram anuttamam
aDikziptas tadA rAmaH paScAd vAlinam abravIt
Darmam arTaM ca kAmaM ca samayaM cApi lOkikam
avijYAya kaTaM bAlyAn mAm ihAdya vigarhase
apfzwvA budDisaMpannAn vfdDAn AcAryasaMmatAn
sOmya vAnaracApalyAt tvaM mAM vaktum ihecCasi
ikzvAkURAm iyaM BUmiH saSElavanakAnanA
mfgapakzimanuzyARAM nigrahAnugrahAv api
tAM pAlayati DarmAtmA BarataH satyavAg fjuH
DarmakAmArTatattvajYo nigrahAnugrahe rataH
nayaS ca vinayaS coBO yasmin satyaM ca susTitam
vikramaS ca yaTA dfzwaH sa rAjA deSakAlavit
tasya DarmakftAdeSA vayam anye ca pArTivaH
carAmo vasuDAM kftsnAM DarmasaMtAnam icCavaH
tasmin nfpatiSArdUla Barate Darmavatsale
pAlayaty aKilAM BUmiM kaS cared Darmanigraham
te vayaM mArgaviBrazwaM svaDarme parame sTitAH
BaratAjYAM puraskftya nigfhRImo yaTAviDi
tvaM tu saMklizwaDarmA ca karmaRA ca vigarhitaH
kAmatantrapraDAnaS ca na sTito rAjavartmani
jyezWo BrAtA pitA cEva yaS ca vidyAM prayacCati
trayas te pitaro jYeyA Darme ca paTi vartinaH
yavIyAn AtmanaH putraH SizyaS cApi guRoditaH
putravat te trayaS cintyA DarmaS ced atra kAraRam
sUkzmaH paramadurjYeyaH satAM DarmaH plavaMgama
hfdisTaH sarvaBUtAnAm AtmA veda SuBASuBam
capalaS capalEH sArDaM vAnarEr akftAtmaBiH
jAtyanDa iva jAtyanDEr mantrayan drakzyase nu kim
ahaM tu vyaktatAm asya vacanasya bravImi te
na hi mAM kevalaM rozAt tvaM vigarhitum arhasi
tad etat kAraRaM paSya yadarTaM tvaM mayA hataH
BrAtur vartasi BAryAyAM tyaktvA DarmaM sanAtanam
asya tvaM DaramARasya sugrIvasya mahAtmanaH
rumAyAM vartase kAmAt snuzAyAM pApakarmakft
tad vyatItasya te DarmAt kAmavfttasya vAnara
BrAtfBAryABimarSe 'smin daRqo 'yaM pratipAditaH
na hi DarmavirudDasya lokavfttAd apeyuzaH
daRqAd anyatra paSyAmi nigrahaM hariyUTapa
OrasIM BaginIM vApi BAryAM vApy anujasya yaH
pracareta naraH kAmAt tasya daRqo vaDaH smftaH
Baratas tu mahIpAlo vayaM tv AdeSavartinaH
tvaM ca DarmAd atikrAntaH kaTaM Sakyam upekzitum
guruDarmavyatikrAntaM prAjYo DarmeRa pAlayan
BarataH kAmavfttAnAM nigrahe paryavasTitaH
vayaM tu BaratAdeSaM viDiM kftvA harISvara
tvadviDAn BinnamaryAdAn niyantuM paryavasTitAH
sugrIveRa ca me saKyaM lakzmaRena yaTA taTA
dArarAjyanimittaM ca niHSreyasi rataH sa me
pratijYA ca mayA dattA tadA vAnarasaMniDO
pratijYA ca kaTaM SakyA madviDenAnavekzitum
tad eBiH kAraREH sarvEr mahadBir DarmasaMhitEH
SAsanaM tava yad yuktaM tad BavAn anumanyatAm
sarvaTA Darma ity eva drazwavyas tava nigrahaH
vayasyasyopakartavyaM Darmam evAnupaSyatA
rAjaBir DftadaRqAs tu kftvA pApAni mAnavAH
nirmalAH svargam AyAnti santaH sukftino yaTA
AryeRa mama mAnDAtrA vyasanaM Goram Ipsitam
SramaRena kfte pApe yaTA pApaM kftaM tvayA
anyEr api kftaM pApaM pramattEr vasuDADipEH
prAyaScittaM ca kurvanti tena tac CAmyate rajaH
tad alaM paritApena DarmataH parikalpitaH
vaDo vAnaraSArdUla na vayaM svavaSe sTitAH
vAgurABiS ca pASES ca kUwES ca viviDEr narAH
praticCannAS ca dfSyAS ca gfhRanti subahUn mfgAn
praDAvitAn vA vitrastAn visrabDAn ativizWitAn
pramattAn apramattAn vA narA mAMsArTino BfSam
viDyanti vimuKAMS cApi na ca dozo 'tra vidyate
yAnti rAjarzayaS cAtra mfgayAM DarmakovidAH
tasmAt tvaM nihato yudDe mayA bARena vAnara
ayuDyan pratiyuDyan vA yasmAc CAKAmfgo hy asi
durlaBasya ca Darmasya jIvitasya SuBasya ca
rAjAno vAnaraSrezWa pradAtAro na saMSayaH
tAn na hiMsyAn na cAkroSen nAkzipen nApriyaM vadet
devA mAnuzarUpeRa caranty ete mahItale
tvaM tu Darmam avijYAya kevalaM rozam AsTitaH
pradUzayasi mAM Darme pitfpEtAmahe sTitam
evam uktas tu rAmeRa vAlI pravyaTito BfSam
pratyuvAca tato rAmaM prAYjalir vAnareSvaraH
yat tvam AtTa naraSrezWa tad evaM nAtra saMSayaH
prativaktuM prakfzwe hi nApakfzwas tu SaknuyAt
yad ayuktaM mayA pUrvaM pramAdAd vAkyam apriyam
tatrApi Kalu me dozaM kartuM nArhasi rAGava
tvaM hi dfzwArTatattvajYaH prajAnAM ca hite rataH
kAryakAraRasidDO te prasannA budDir avyayA
mAm apy avagataM DarmAd vyatikrAntapuraskftam
DarmasaMhitayA vAcA DarmajYa paripAlaya
bAzpasaMrudDakaRWas tu vAlI sArtaravaH SanEH
uvAca rAmaM saMprekzya paNkalagna iva dvipaH
na tv AtmAnam ahaM Soce na tArAM nApi bAnDavAn
yaTA putraM guRaSrezWam aNgadaM kanakANgadam
sa mamAdarSanAd dIno bAlyAt praBfti lAlitaH
tawAka iva pItAmbur upaSozaM gamizyati
sugrIve cANgade cEva viDatsva matim uttamAm
tvaM hi SAstA ca goptA ca kAryAkAryaviDO sTitaH
yA te narapate vfttir Barate lakzmaRe ca yA
sugrIve cANgade rAjaMs tAM cintayitum arhasi
maddozakftadozAM tAM yaTA tArAM tapasvinIm
sugrIvo nAvamanyeta taTAvasTAtum arhasi
tvayA hy anugfhItena SakyaM rAjyam upAsitum
tvadvaSe vartamAnena tava cittAnuvartinA
sa tam ASvAsayad rAmo vAlinaM vyaktadarSanam
na vayaM BavatA cintyA nApy AtmA harisattama
vayaM BavadviSezeRa DarmataH kftaniScayAH
daRqye yaH pAtayed daRqaM daRqyo yaS cApi daRqyate
kAryakAraRasidDArTAv uBO tO nAvasIdataH
tad BavAn daRqasaMyogAd asmAd vigatakalmazaH
gataH svAM prakftiM DarmyAM Darmadfzwtena vartmanA
sa tasya vAkyaM maDuraM mahAtmanaH; samAhitaM DarmapaTAnuvartinaH
niSamya rAmasya raRAvamardino; vacaH suyuktaM nijagAda vAnaraH
SarABitaptena vicetasA mayA; pradUzitas tvaM yad ajAnatA praBo
idaM mahendropamaBImavikrama; prasAditas tvaM kzama me mahISvara
sa vAnaramahArAjaH SayAnaH SaravikzataH
pratyukto hetumadvAkyEr nottaraM pratyapadyata
aSmaBiH pariBinnANgaH pAdapEr Ahato BfSam
rAmabARena cAkrAnto jIvitAnte mumoha saH
taM BAryAbARamokzeRa rAmadattena saMyuge
hataM plavagaSArdUlaM tArA SuSrAva vAlinam
sA saputrApriyaM SrutvA vaDaM BartuH sudAruRam
nizpapAta BfSaM trastA viviDAd girigahvarAt
ye tv aNgadaparIvArA vAnarA hi mahAbalAH
te sakArmukam Alokya rAmaM trastAH pradudruvuH
sA dadarSa tatas trastAn harIn Apatato drutam
yUTAd iva pariBrazwAn mfgAn nihatayUTapAn
tAn uvAca samAsAdya duHKitAn duHKitA satI
rAma vitrAsitAn sarvAn anubadDAn ivezuBiH
vAnarA rAjasiMhasya yasya yUyaM puraHsarAH
taM vihAya suvitrastAH kasmAd dravata durgatAH
rAjyahetoH sa ced BrAtA BrAtA rOdreRa pAtitaH
rAmeRa prasftEr dUrAn mArgaREr dUra pAtiBiH
kapipatnyA vacaH SrutvA kapayaH kAmarUpiRaH
prAptakAlam aviSlizwam Ucur vacanam aNganAm
jIva putre nivartasya putraM rakzasva cAndagam
antako rAma rUpeRa hatvA nayati vAlinam
kziptAn vfkzAn samAviDya vipulAS ca SilAs taTA
vAlI vajrasamEr bAREr vajreReva nipAtitaH
aBidrutam idaM sarvaM vidrutaM prasftaM balam
asmin plavagaSArdUle hate SakrasamapraBe
rakzyatAM nagaraM SUrEr aNgadaS cABizicyatAm
padasTaM vAlinaH putraM Bajizyanti plavaMgamAH
aTa vA ruciraM sTAnam iha te rucirAnane
AviSanti hi durgARi kzipram adyEva vAnarAH
aBAryAH saha BAryAS ca santy atra vanacAriRaH
lubDeByo viprayukteByaH sveByo nas tumulaM Bayam
alpAntaragatAnAM tu SrutvA vacanam aNganA
AtmanaH pratirUpaM sA baBAze cAruhAsinI
putreRa mama kiM kAryaM kiM rAjyena kim AtmanA
kapisiMhe mahABAge tasmin Bartari naSyati
pAdamUlaM gamizyAmi tasyEvAhaM mahAtmanaH
yo 'sO rAmaprayuktena SareRa vinipAtitaH
evam uktvA pradudrAva rudatI SokakarSitA
SiraS coraS ca bAhuByAM duHKena samaBiGnatI
AvrajantI dadarSATa patiM nipatitaM Buvi
hantAraM dAnavendrARAM samarezv anivartinAm
kzeptAraM parvatendrARAM vajrARAm iva vAsavam
mahAvAtasamAvizwaM mahAmeGOGaniHsvanam
SakratulyaparAkrAntaM vfzwvevoparataM Ganam
nardantaM nardatAM BImaM SUraM SUreRa pAtitam
SArdUlenAmizasyArTe mfgarAjaM yaTA hatam
arcitaM sarvalokasya sapatAkaM savedikam
nAgahetoH suparRena cEtyam unmaTitaM yaTA
avazwaByAvatizWantaM dadarSa Danur Urjitam
rAmaM rAmAnujaM cEva BartuS cEvAnujaM SuBA
tAn atItya samAsAdya BartAraM nihataM raRe
samIkzya vyaTitA BUmO saMBrAntA nipapAta ha
supteva punar utTAya Aryaputreti kroSatI
ruroda sA patiM dfzwvA saMditaM mftyudAmaBiH
tAm avekzya tu sugrIvaH kroSantIM kurarIm iva
vizAdam agamat kazwaM dfzwvA cANgadam Agatam
rAmacApavisfzwena SareRAntakareRa tam
dfzwvA vinihataM BUmO tArA tArADipAnanA
sA samAsAdya BartAraM paryazvajata BAminI
izuRABihataM dfzwvA vAlinaM kuYjaropamam
vAnarendraM mahendrABaM SokasaMtaptamAnasA
tArA tarum ivonmUlaM paryadevayad AturA
raRe dAruRavikrAnta pravIra plavatAM vara
kiM dInAm apuroBAgAm adya tvaM nABiBAzase
uttizWa hariSArdUla Bajasva Sayanottamam
nEvaMviDAH Serate hi BUmO nfpatisattamAH
atIva Kalu te kAntA vasuDA vasuDADipa
gatAsur api yAM gAtrEr mAM vihAya nizevase
vyaktam anyA tvayA vIra DarmataH saMpravartatA
kizkinDeva purI ramyA svargamArge vinirmitA
yAny asmABis tvayA sArDaM vanezu maDuganDizu
vihftAni tvayA kAle tezAm uparamaH kftaH
nirAnandA nirASAhaM nimagnA SokasAgare
tvayi paYcatvam Apanne mahAyUTapayUTape
hfdayaM susTiraM mahyaM dfzwvA vinihataM Buvi
yan na SokABisaMtaptaM sPuwate 'dya sahasraDA
sugrIvasya tvayA BAryA hftA sa ca vivAsitaH
yat tat tasya tvayA vyuzwiH prApteyaM plavagADipa
niHSreyasaparA mohAt tvayA cAhaM vigarhitA
yEzAbruvaM hitaM vAkyaM vAnarendrahitEziRI
kAlo niHsaMSayo nUnaM jIvitAntakaras tava
balAd yenAvapanno 'si sugrIvasyAvaSo vaSam
vEDavyaM SokasaMtApaM kfpaRaM kfpaRA satI
aduHKopacitA pUrvaM vartayizyAmy anATavat
lAlitaS cANgado vIraH sukumAraH suKocitaH
vatsyate kAm avasTAM me pitfvye kroDamUrCite
kuruzva pitaraM putra sudfzwaM Darmavatsalam
durlaBaM darSanaM tv asya tava vatsa Bavizyati
samASvAsaya putraM tvaM saMdeSaM saMdiSasva ca
mUrDni cEnaM samAGrAya pravAsaM prasTito hy asi
rAmeRa hi mahat karma kftaM tvAm aBiniGnatA
AnfRyaM tu gataM tasya sugrIvasya pratiSrave
sakAmo Bava sugrIva rumAM tvaM pratipatsyase
BuNkzva rAjyam anudvignaH Sasto BrAtA ripus tava
kiM mAm evaM vilapatIM preMRA tvaM nABiBAzase
imAH paSya varA bahvIr BAryAs te vAnareSvara
tasyA vilapitaM SrutvA vAnaryaH sarvataS ca tAH
parigfhyANgadaM dInaM duHKArtAH paricukruSuH
kim aNgadaM sANgada vIra bAho; vihAya yAsy adya cirapravAsaM
na yuktam evaM guRasaMnikfzwaM; vihAya putraM priyaputra gantum
kim apriyaM te priyacAruveza; kftaM mayA nATa sutena vA te
sahAyinIm adya vihAya vIra; yamakzayaM gacCasi durvinItam
yady apriyaM kiM cid asaMpraDArya; kftaM mayA syAt tava dIrGabAho
kzamasva me tad DarivaMSa nATa; vrajAmi mUrDnA tava vIra pAdO
taTA tu tArA karuRaM rudantI; BartuH samIpe saha vAnarIBiH
vyavasyata prAyam anindyavarRA; upopavezwuM Buvi yatra vAlI
tato nipatitAM tArAM cyutAM tArAm ivAmbarAt
SanEr ASvAsayAm Asa hanUmAn hariyUTapaH
guRadozakftaM jantuH svakarmaPalahetukam
avyagras tad avApnoti sarvaM pretya SuBASuBam
SocyA Socasi kaM SocyaM dInaM dInAnukampase
kaS ca kasyAnuSocyo 'sti dehe 'smin budbudopame
aNgadas tu kumAro 'yaM drazwavyo jIvaputrayA
AyatyA ca viDeyAni samarTAny asya cintaya
jAnAsy aniyatAm evaM BUtAnAm AgatiM gatim
tasmAc CuBaM hi kartavyaM paRqite nEhalOkikam
yasmin harisahasrARi prayutAny arbudAni ca
vartayanti kftAMSAni so 'yaM dizwAntam AgataH
yad ayaM nyAyadfzwArTaH sAmadAnakzamAparaH
gato DarmajitAM BUmiM nEnaM Socitum arhasi
sarve ca hariSArdUla putraS cAyaM tavANgadaH
haryfzkapatirAjyaM ca tvatsanATam anindite
tAv imO SokasaMtaptO SanEH preraya BAmini
tvayA parigfhIto 'yam aNgadaH SAstu medinIm
saMtatiS ca yaTAdfzwA kftyaM yac cApi sAmpratam
rAjYas tat kriyatAM sarvam eza kAlasya niScayaH
saMskAryo harirAjas tu aNgadaS cABizicyatAm
siMhAsanagataM putraM paSyantI SAntim ezyasi
sA tasya vacanaM SrutvA BartfvyasanapIqitA
abravId uttaraM tArA hanUmantam avasTitam
aNgada pratirUpARAM putrARAm ekataH Satam
hatasyApy asya vIrasya gAtrasaMSlezaRaM varam
na cAhaM harirAjasya praBavAmy aNgadasya vA
pitfvyastasya sugrIvaH sarvakAryezv anantaraH
na hy ezA budDir AsTeyA hanUmann aNgadaM prati
pitA hi banDuH putrasya na mAtA harisattama
na hi mama harirAjasaMSrayAt; kzamataram asti paratra ceha vA
aBimuKahatavIrasevitaM; Sayanam idaM mama sevituM kzamam
vIkzamARas tu mandAsuH sarvato mandam ucCvasan
AdAv eva tu sugrIvaM dadarSa tv AtmajAgrataH
taM prAptavijayaM vAlI sugrIvaM plavageSvaram
ABAzya vyaktayA vAcA sasneham idam abravIt
sugrIvadozeRa na mAM gantum arhasi kilbizAt
kfzyamARaM BavizyeRa budDimohena mAM balAt
yugapadvihitaM tAta na manye suKam AvayoH
sOhArdaM BrAtfyuktaM hi tad idaM jAtam anyaTA
pratipadya tvam adyEva rAjyam ezAM vanOkasAm
mAm apy adyEva gacCantaM vidDi vEvasvatakzayam
jIvitaM ca hi rAjyaM ca SriyaM ca vipulAm imAm
prajahAmy eza vE tUrRaM mahac cAgarhitaM yaSaH
asyAM tv aham avasTAyAM vIra vakzyAmi yad vacaH
yady apy asukaraM rAjan kartum eva tad arhasi
suKArhaM suKasaMvfdDaM bAlam enam abAliSam
bAzpapUrRamuKaM paSya BUmO patitam aNgadam
mama prAREH priyataraM putraM putram ivOrasaM
mayA hInam ahInArTaM sarvataH paripAlaya
tvam apy asya hi dAtA ca paritrAtA ca sarvataH
Bayezv aBayadaS cEva yaTAhaM plavageSvara
eza tArAtmajaH SrImAMs tvayA tulyaparAkramaH
rakzasAM tu vaDe tezAm agratas te Bavizyati
anurUpARi karmARi vikramya balavAn raRe
karizyaty eza tAreyas tarasvI taruRo 'NgadaH
suzeRaduhitA ceyam arTasUkzmaviniScaye
OtpAtike ca viviDe sarvataH parinizWitA
yad ezA sADv iti brUyAt kAryaM tan muktasaMSayam
na hi tArAmataM kiM cid anyaTA parivartate
rAGavasya ca te kAryaM kartavyam aviSaNkayA
syAd aDarmo hy akaraRe tvAM ca hiMsyAd vimAnitaH
imAM ca mAlAm ADatsva divyAM sugrIvakAYcanIm
udArA SrIH sTitA hy asyAM saMprajahyAn mfte mayi
ity evam uktaH sugrIvo vAlinA BrAtfsOhfdAt
harzaM tyaktvA punar dIno grahagrasta ivoqurAw
tad vAlivacanAc CAntaH kurvan yuktam atandritaH
jagrAha so 'ByanujYAto mAlAM tAM cEva kAYcanIm
tAM mAlAM kAYcanIM dattvA vAlI dfzwvAtmajaM sTitam
saMsidDaH pretya BAvAya snehAd aNgadam abravIt
deSakAlO BajasvAdya kzamamARaH priyApriye
suKaduHKasahaH kAle sugrIvavaSago Bava
yaTA hi tvaM mahAbAho lAlitaH satataM mayA
na taTA vartamAnaM tvAM sugrIvo bahu maMsyate
mAsyAmitrEr gataM gacCer mA SatruBir ariMdama
Bartur arTaparo dAntaH sugrIvavaSago Bava
na cAtipraRayaH kAryaH kartavyo 'praRayaS ca te
uBayaM hi mahAdozaM tasmAd antaradfg Bava
ity uktvATa vivfttAkzaH SarasaMpIqito BfSam
vivftEr daSanEr BImEr baBUvotkrAntajIvitaH
hate tu vIre plavagADipe tadA; plavaMgamAs tatra na Sarma leBire
vanecarAH siMhayute mahAvane; yaTA hi gAvo nihate gavAM patO
tatas tu tArA vyasanArRava plutA; mftasyA Bartur vadanaM samIkzya sA
jagAma BUmiM pariraBya vAlinaM; mahAdrumaM Cinnam ivASritA latA
tataH samupajiGrantI kapirAjasya tanmuKam
patiM lokAc cyutaM tArA mftaM vacanam abravIt
Seze tvaM vizame duHKam akftvA vacanaM mama
upalopacite vIra suduHKe vasuDAtale
mattaH priyatarA nUnaM vAnarendra mahI tava
Seze hi tAM parizvajya mAM ca na pratiBAzase
sugrIva eva vikrAnto vIra sAhasika priya
fkzavAnaramuKyAs tvAM balinaM paryupAsate
ezAM vilapitaM kfcCram aNgadasya ca SocataH
mama cemAM giraM SrutvA kiM tvaM na pratibuDyase
idaM tac CUraSayanaM yatra Seze hato yuDi
SAyitA nihatA yatra tvayEva ripavaH purA
viSudDasattvABijana priyayudDa mama priya
mAm anATAM vihAyEkAM gatas tvam asi mAnada
SUrAya na pradAtavyA kanyA Kalu vipaScitA
SUraBAryAM hatAM paSya sadyo mAM viDavAM kftAm
avaBagnaS ca me mAno BagnA me SASvatI gatiH
agADe ca nimagnAsmi vipule SokasAgare
aSmasAramayaM nUnam idaM me hfdayaM dfQam
BartAraM nihataM dfzwvA yan nAdya SataDA gatam
suhfc cEva hi BartA ca prakftyA ca mama priyaH
Ahave ca parAkrAntaH SUraH paYcatvam AgataH
patihInA tu yA nArI kAmaM Bavatu putriRI
DanaDAnyEH supUrRApi viDavety ucyate buDEH
svagAtrapraBave vIra Seze ruDiramaRqale
kfmirAgaparistome tvam evaM Sayane yaTA
reRuSoRitasaMvItaM gAtraM tava samantataH
parirabDuM na Saknomi BujAByAM plavagarzaBa
kftakftyo 'dya sugrIvo vEre 'sminn atidAruRe
yasya rAmavimuktena hftam ekezuRA Bayam
SareRa hfdi lagnena gAtrasaMsparSane tava
vAryAmi tvAM nirIkzantI tvayi paYcatvam Agate
udbabarha SaraM nIlas tasya gAtragataM tadA
girigahvarasaMlInaM dIptam ASIvizaM yaTA
tasya nizkfzyamARasya bARasya ca baBO dyutiH
astamastakasaMrudDo raSmir dinakarAd iva
petuH kzatajaDArAs tu vraReByas tasya sarvaSaH
tAmragErikasaMpfktA DArA iva DarADarAt
avakIrRaM vimArjantI BartAraM raRareRunA
asrEr nayanajEH SUraM sizecAstrasamAhatam
ruDirokzitasarvANgaM dfzwvA vinihataM patim
uvAca tArA piNgAkzaM putram aNgadam aNganA
avasTAM paScimAM paSya pituH putra sudAruRAm
saMprasaktasya vErasya gato 'ntaH pApakarmaRA
bAlasUryodayatanuM prayAntaM yamasAdanam
aBivAdaya rAjAnaM pitaraM putra mAnadam
evam uktaH samutTAya jagrAha caraRO pituH
BujAByAM pInavftAByAm aNgado 'ham iti bruvan
aBivAdayamAnaM tvAm aNgadaM tvaM yaTApurA
dIrGAyur Bava putreti kimarTaM nABiBAzase
ahaM putrasahAyA tvAm upAse gatacetanam
siMhena nihataM sadyo gOH savatseva govfzam
izwvA saMgrAmayajYena nAnApraharaRAmBasA
asminn avaBfTe snAtaH kaTaM patnyA mayA vinA
yA dattA devarAjena tava tuzwena saMyuge
SAtakumBamayIM mAlAM tAM te paSyAmi neha kim
rAjaSrIr na jahAti tvAM gatAsum api mAnada
sUryasyAvartamAnasya SElarAjam iva praBA
na me vacaH paTyam idaM tvayA kftaM; na cAsmi SaktA hi nivAraRe tava
hatA saputrAsmi hatena saMyuge; saha tvayA SrIr vijahAti mAm iha
gatAsuM vAlinaM dfzwvA rAGavas tadanantaram
abravIt praSritaM vAkyaM sugrIvaM SatrutApanaH
na SokaparitApena SreyasA yujyate mftaH
yad atrAnantaraM kAryaM tat samADAtum arhaTa
lokavfttam anuzWeyaM kftaM vo bAzpamokzaRam
na kAlAd uttaraM kiM cit karma Sakyam upAsitum
niyataH kAraRaM loke niyatiH karmasADanam
niyatiH sarvaBUtAnAM niyogezv iha kAraRam
na kartA kasya cit kaS cin niyoge cApi neSvaraH
svaBAve vartate lokas tasya kAlaH parAyaRam
na kAlaH kAlam atyeti na kAlaH parihIyate
svaBAvaM vA samAsAdya na kaS cid ativartate
na kAlasyAsti banDutvaM na hetur na parAkramaH
na mitrajYAtisaMbanDaH kAraRaM nAtmano vaSaH
kiM tu kAla parIRAmo drazwavyaH sADu paSyatA
DarmaS cArTaS ca kAmaS ca kAlakramasamAhitAH
itaH svAM prakftiM vAlI gataH prAptaH kriyAPalam
DarmArTakAmasaMyogEH pavitraM plavageSvara
svaDarmasya ca saMyogAj jitas tena mahAtmanA
svargaH parigfhItaS ca prARAn aparirakzatA
ezA vE niyatiH SrezWA yAM gato hariyUTapaH
tad alaM paritApena prAptakAlam upAsyatAm
vacanAnte tu rAmasya lakzmaRaH paravIrahA
avadat praSritaM vAkyaM sugrIvaM gatacetasaM
kuru tvam asya sugrIva pretakAryam anantaram
tArANgadAByAM sahito vAlino dahanaM prati
samAjYApaya kAzWAni SuzkARi ca bahUni ca
candanAni ca divyAni vAlisaMskArakAraRAt
samASvAsaya cEnaM tvam aNgadaM dInacetasaM
mA BUr bAliSabudDis tvaM tvadaDInam idaM puram
aNgadas tv Anayen mAlyaM vastrARi viviDAni ca
GftaM tElam aTo ganDAn yac cAtra samanantaram
tvaM tAra SibikAM SIGram AdAyAgacCa saMBramAt
tvarA guRavatI yuktA hy asmin kAle viSezataH
sajjIBavantu plavagAH SibikAvAhanocitAH
samarTA balinaS cEva nirharizyanti vAlinam
evam uktvA tu sugrIvaM sumitrAnandavarDanaH
tasTO BrAtfsamIpasTo lakzmaRaH paravIrahA
lakzmaRasya vacaH SrutvA tAraH saMBrAntamAnasaH
praviveSa guhAM SIGraM SibikAsaktamAnasaH
AdAya SibikAM tAraH sa tu paryApayat punaH
vAnarEr uhyamAnAM tAM SUrEr udvahanocitEH
tato vAlinam udyamya sugrIvaH SibikAM tadA
Aropayata vikroSann aNgadena sahEva tu
Aropya SibikAM cEva vAlinaM gatajIvitam
alaMkArES ca viviDEr mAlyEr vastrES ca BUzitam
AjYApayat tadA rAjA sugrIvaH plavageSvaraH
OrDvadehikam Aryasya kriyatAm anurUpataH
viSrARayanto ratnAni viviDAni bahUni ca
agrataH plavagA yAntu SibikA tadanantaram
rAjYAm fdDiviSezA hi dfSyante Buvi yAdfSAH
tAdfSaM vAlinaH kzipraM prAkurvann OrDvadehikam
aNgadam aprigfhyASu tArapraBftayas taTA
kroSantaH prayayuH sarve vAnarA hatabAnDavAH
tArApraBftayaH sarvA vAnaryo hatayUTapAH
anujagmur hi BartAraM kroSantyaH karuRasvanAH
tAsAM ruditaSabdena vAnarIRAM vanAntare
vanAni girayaH sarve vikroSantIva sarvataH
puline girinadyAs tu vivikte jalasaMvfte
citAM cakruH subahavo vAnarA vanacAriRaH
avaropya tataH skanDAc CibikAM vahanocitAH
tasTur ekAntam ASritya sarve SokasamanvitAH
tatas tArA patiM dfzwvA SibikAtalaSAyinam
AropyANke Siras tasya vilalApa suduHKitA
janaM ca paSyasImaM tvaM kasmAc CokABipIqitam
prahfzwam iva te vaktraM gatAsor api mAnada
astArkasamavarRaM ca lakzyate jIvato yaTA
eza tvAM rAmarUpeRa kAlaH karzati vAnara
yena sma viDavAH sarvAH kftA ekezuRA raRe
imAs tAs tava rAjendravAnaryo vallaBAH sadA
pAdEr vikfzwam aDvAnam AgatAH kiM na buDyase
tavezwA nanu nAmEtA BAryAS candraniBAnanAH
idAnIM nekzase kasmAt sugrIvaM plavageSvaram
ete hi sacivA rAjaMs tArapraBftayas tava
puravAsijanaS cAyaM parivAryAsate 'naGa
visarjayEnAn pravalAn yaTocitam ariMdama
tataH krIqAmahe sarvA vanezu madirotkawAH
evaM vilapatIM tArAM patiSokapariplutAm
utTApayanti sma tadA vAnaryaH SokakarSitAH
sugrIveRa tataH sArDam aNgadaH pitaraM rudan
citAm AropayAm Asa SokenABihatendriyaH
tato 'gniM viDivad dattvA so 'pasavyaM cakAra ha
pitaraM dIrGam aDvAnaM prasTitaM vyAkulendriyaH
saMskftya vAlinaM te tu viDipUrvaM plavaMgamAH
Ajagmur udakaM kartuM nadIM SItajalAM SuBAm
tatas te sahitAs tatra aNgadaM sTApya cAgrataH
sugrIvatArAsahitAH sizicur vAline jalam
sugrIveREva dInena dIno BUtvA mahAbalaH
samAnaSokaH kAkutsTaH pretakAryARy akArayat
tataH SokABisaMtaptaM sugrIvaM klinnavAsanam
SAKAmfgamahAmAtrAH parivAryopatasTire
aBigamya mahAbAhuM rAmam aklizwakAriRam
sTitAH prAYjalayaH sarve pitAmaham ivarzayaH
tataH kAYcanaSElABas taruRArkaniBAnanaH
abravIt prAYjalir vAkyaM hanumAn mArutAtmajaH
BavatprasAdAt sugrIvaH pitfpEtAmahaM mahat
vAnarARAM suduzprApaM prApto rAjyam idaM praBo
BavatA samanujYAtaH praviSya nagaraM SuBam
saMviDAsyati kAryARi sarvARi sasuhfjjanaH
snAto 'yaM viviDEr ganDEr OzaDES ca yaTAviDi
arcayizyati ratnES ca mAlyES ca tvAM viSezataH
imAM giriguhAM ramyAm aBigantum ito 'rhasi
kuruzva svAmi saMbanDaM vAnarAn saMpraharzayan
evam ukto hanumatA rAGavaH paravIrahA
pratyuvAca hanUmantaM budDimAn vAkyakovidaH
caturdaSasamAH sOmya grAmaM vA yadi vA puram
na pravekzyAmi hanuman pitur nirdeSapAlakaH
susamfdDAM guhAM divyAM sugrIvo vAnararzaBaH
pravizwo viDivad vIraH kzipraM rAjye 'BizicyatAm
evam uktvA hanUmantaM rAmaH sugrIvam abravIt
imam apy aNgadaM vIra yOvarAjye 'Bizecaya
pUrvo 'yaM vArziko mAsaH SrAvaRaH salilAgamaH
pravfttAH sOmya catvAro mAsA vArzikasaMjYitAH
nAyam udyogasamayaH praviSa tvaM purIM SuBAm
asmin vatsyAmy ahaM sOmya parvate sahalakzmaRaH
iyaM giriguhA ramyA viSAlA yuktamArutA
praBUtasalilA sOmya praBUtakamalotpalA
kArtike samanuprApte tvaM rAvaRavaDe yata
eza naH samayaH sOmya praviSa tvaM svam Alayam
aBiziYcasva rAjye ca suhfdaH saMpraharzaya
iti rAmAByanujYAtaH sugrIvo vAnararzaBaH
praviveSa purIM ramyAM kizkinDAM vAlipAlitAm
taM vAnarasahasrARi pravizwaM vAnareSvaram
aBivAdya prahfzwAni sarvataH paryavArayan
tataH prakftayaH sarvA dfzwvA harigaReSvaram
praRamya mUrDnA patitA vasuDAyAM samAhitAH
sugrIvaH prakftIH sarvAH saMBAzyotTApya vIryavAn
BrAtur antaHpuraM sOmyaM praviveSa mahAbalaH
praviSya tv aBinizkrAntaM sugrIvaM vAnararzaBam
aByaziYcanta suhfdaH sahasrAkzam ivAmarAH
tasya pARquram AjahruS CatraM hemaparizkftam
Sukle ca bAlavyajane hemadaRqe yaSaskare
taTA sarvARi ratnAni sarvabIjOzaDAni ca
sakzIrARAM ca vfkzARAM prarohAn kusumAni ca
SuklAni cEva vastrARi SvetaM cEvAnulepanam
suganDIni ca mAlyAni sTalajAny ambujAni ca
candanAni ca divyAni ganDAMS ca viviDAn bahUn
akzataM jAtarUpaM ca priyaNgumaDusarpizI
daDicarma ca vEyAGraM vArAhI cApy upAnahO
samAlamBanam AdAya rocanAM samanaHSilAm
Ajagmus tatra muditA varAH kanyAs tu zoqaSa
tatas te vAnaraSrezWaM yaTAkAlaM yaTAviDi
ratnEr vastrES ca BakzyES ca tozayitvA dvijarzaBAn
tataH kuSaparistIrRaM samidDaM jAtavedasaM
mantrapUtena havizA hutvA mantravido janAH
tato hemapratizWAne varAstaraRasaMvfte
prAsAdaSiKare ramye citramAlyopaSoBite
prANmuKaM viviDiar mantrEH sTApayitvA varAsane
nadInadeByaH saMhftya tIrTeByaS ca samantataH
Ahftya ca samudreByaH sarveByo vAnararzaBAH
apaH kanakakumBezu niDAya vimalAH SuBAH
SuBEr vfzaBaSfNgES ca kalaSES cApi kAYcanEH
SAstradfzwena viDinA maharzivihitena ca
gajo gavAkzo gavayaH SaraBo ganDamAdanaH
mEndaS ca dvividaS cEva hanUmAY jAmbavAn nalaH
aByaziYcanta sugrIvaM prasannena suganDinA
salilena sahasrAkzaM vasavo vAsavaM yaTA
aBizikte tu sugrIve sarve vAnarapuMgavAH
pracukruSur mahAtmAno hfzwAs tatra sahasraSaH
rAmasya tu vacaH kurvan sugrIvo haripuMgavaH
aNgadaM saMparizvajya yOvarAjye 'Bizecayat
aNgade cABizikte tu sAnukroSAH plavaMgamAH
sADu sADv iti sugrIvaM mahAtmAno 'ByapUjayan
hfzwapuzwajanAkIrRA patAkADvajaSoBitA
baBUva nagarI ramyA kzikinDA girigahvare
nivedya rAmAya tadA mahAtmane; mahABizekaM kapivAhinIpatiH
rumAM ca BAryAM pratilaBya vIryavAn; avApa rAjyaM tridaSADipo yaTA
aBizikte tu sugrIve pravizwe vAnare guhAm
AjagAma saha BrAtrA rAmaH prasravaRaM girim
SArdUlamfgasaMGuzwaM siMhEr BImaravEr vftam
nAnAgulmalatAgUQaM bahupAdapasaMkulam
fkzavAnaragopucCEr mArjArES ca nizevitam
meGarASiniBaM SElaM nityaM SucijalASrayam
tasya SElasya SiKare mahatIm AyatAM guhAm
pratyagfhRata vAsArTaM rAmaH sOmitriRA saha
avasat tatra DarmAtmA rAGavaH sahalakzmaRaH
bahudfSyadarIkuYje tasmin prasravaRe girO
susuKe 'pi bahudravye tasmin hi DaraRIDare
vasatas tasya rAmasya ratir alpApi nABavat
hftAM hi BAryAM smarataH prAReByo 'pi garIyasIm
udayAByuditaM dfzwvA SaSANkaM ca viSezataH
AviveSa na taM nidrA niSAsu SayanaM gatam
tat samutTena Sokena bAzpopahatacetasaM
taM SocamAnaM kAkutsTaM nityaM SokaparAyaRam
tulyaduHKo 'bravId BrAtA lakzmaRo 'nunayan vacaH
alaM vIra vyaTAM gatvA na tvaM Socitum arhasi
Socato hy avasIdanti sarvArTA viditaM hi te
BavAn kriyAparo loke BavAn devaparAyaRaH
Astiko DarmaSIlaS ca vyavasAyI ca rAGava
na hy avyavasitaH SatruM rAkzasaM taM viSezataH
samarTas tvaM raRe hantuM vikramEr jihmakAriRam
samunmUlaya SokaM tvaM vyavasAyaM sTiraM kuru
tataH saparivAraM taM nirmUlaM kuru rAkzasaM
pfTivIm api kAkutsTa sasAgaravanAcalAm
parivartayituM SaktaH kim aNga puna rAvaRam
ahaM tu Kalu te vIryaM prasuptaM pratiboDaye
dIptEr AhutiBiH kAle Basmac Cannam ivAnalam
lakzmaRasya tu tad vAkyaM pratipUjya hitaM SuBam
rAGavaH suhfdaM snigDam idaM vacanam abravIt
vAcyaM yad anuraktena snigDena ca hitena ca
satyavikrama yuktena tad uktaM lakzmaRa tvayA
eza SokaH parityaktaH sarvakAryAvasAdakaH
vikramezv apratihataM tejaH protsAhayAmy aham
SaratkAlaM pratIkze 'ham iyaM prAvfq upasTitA
tataH sarAzwraM sagaRaM rAkzasaM taM nihanmy aham
tasya tadvacanaM SrutvA hfzwo rAmasya lakzmaRaH
punar evAbravId vAkyaM sOmitrir mitranandanaH
etat te sadfSaM vAkyam uktaM SatrunibarhaRa
idAnIm asi kAkutsTa prakftiM svAm upAgataH
vijYAya hy Atmano vIryaM taTyaM Bavitum arhasi
etat sadfSam uktaM te SrutasyABijanasya ca
tasmAt puruzaSArdUla cintayaY Satrunigraham
varzArAtram anuprAptam atikrAmaya rAGava
niyamya kopaM pratipAlyatAM Sarat; kzamasva mAsAMS caturo mayA saha
vasAcale 'smin mfgarAjasevite; saMvarDayaY SatruvaDe samudyataH
sa tadA vAlinaM hatvA sugrIvam aBizicya ca
vasan mAlyavataH pfzwe rAmo lakzmaRam abravIt
ayaM sa kAlaH saMprAptaH samayo 'dya jalAgamaH
saMpaSya tvaM naBo meGEH saMvftaM girisaMniBEH
nava mAsa DftaM garBaM BAskArasya gaBastiBiH
pItvA rasaM samudrARAM dyOH prasUte rasAyanam
Sakyam ambaram Aruhya meGasopAnapaNktiBiH
kuwajArjunamAlABir alaMkartuM divAkaram
saMDyArAgotTitEs tAmrEr antezv aDikapARqurEH
snigDEr aBrapawacCadEr badDavraRam ivAmbaram
mandamArutaniHSvAsaM saMDyAcandanaraYjitam
ApARqujaladaM BAti kAmAturam ivAmbaram
ezA DarmapariklizwA navavAripariplutA
sIteva SokasaMtaptA mahI bAzpaM vimuYcati
meGodaravinirmuktAH kahlArasuKaSItalAH
Sakyam aYjaliBiH pAtuM vAtAH ketakiganDinaH
eza PullArjunaH SElaH ketakEr aDivAsitaH
sugrIva iva SAntArir DArABir aBizicyate
meGakfzRAjinaDarA DArAyajYopavItinaH
mArutApUritaguhAH prADItA iva parvatAH
kaSABir iva hEmIBir vidyudBir iva tAqitam
antaHstanitanirGozaM savedanam ivAmbaram
nIlameGASritA vidyut sPurantI pratiBAti me
sPurantI rAvaRasyANke vEdehIva tapasvinI
imAs tA manmaTavatAM hitAH pratihatA diSaH
anuliptA iva GanEr nazwagrahaniSAkarAH
kva cid bAzpABisaMrudDAn varzAgamasamutsukAn
kuwajAn paSya sOmitre puzwitAn girisAnuzu
mama SokABiBUtasya kAmasaMdIpanAn sTitAn
rajaH praSAntaM sahimo 'dya vAyur; nidAGadozaprasarAH praSAntAH
sTitA hi yAtrA vasuDADipAnAM; pravAsino yAnti narAH svadeSAn
saMprasTitA mAnasavAsalubDAH; priyAnvitAH saMprati cakravAkaH
aBIkzRavarzodakavikzatezu; yAnAni mArgezu na saMpatanti
kva cit prakASaM kva cid aprakASaM; naBaH prakIrRAmbuDaraM viBAti
kva cit kva cit parvatasaMnirudDaM; rUpaM yaTA SAntamahArRavasya
vyAmiSritaM sarjakadambapuzpEr; navaM jalaM parvataDAtutAmram
mayUrakekABir anuprayAtaM; SElApagAH SIGrataraM vahanti
rasAkulaM zawpadasaMnikASaM; praBujyate jambuPalaM prakAmam
anekavarRaM pavanAvaDUtaM; BUmO pataty AmraPalaM vipakvam
vidyutpatAkAH sabalAka mAlAH; SElendrakUwAkftisaMnikASAH
garjanti meGAH samudIrRanAdA; mattagajendrA iva saMyugasTaH
meGABikAmI parisaMpatantI; saMmoditA BAti balAkapaNktiH
vAtAvaDUtA varapORqarIkI; lambeva mAlA racitAmbarasya
nidrA SanEH keSavam aByupEti; drutaM nadI sAgaram aByupEti
hfzwA balAkA Ganam aByupEti; kAntA sakAmA priyam aByupEti
jAtA vanAntAH SiKisupranfttA; jAtAH kadambAH sakadambaSAKAH
jAtA vfzA gozu samAnakAmA; jAtA mahI sasyavanABirAmA
vahanti varzanti nadanti BAnti; DyAyanti nftyanti samASvasanti
nadyo GanA mattagajA vanAntAH; priyAvinIhAH SiKinaH plavaMgAH
praharzitAH ketakapuzpaganDam; AGrAya hfzwA vananirJarezu
prapAta SabdAkulitA gajendrAH; sArDaM mayUrEH samadA nadanti
DArAnipAtEr aBihanyamAnAH; kadambaSAKAsu vilambamAnAH
kzaRArjitaM puzparasAvagAQaM; SanEr madaM zawcaraRAs tyajanti
aNgAracUrRotkarasaMnikASEH; PalEH suparyApta rasEH samfdDEH
jambUdrumARAM praviBAnti SAKA; nilIyamAnA iva zawpadOGEH
taqitpatAkABir alaMkftAnAm; udIrRagamBIramahAravARAm
viBAnti rUpARi balAhakAnAM; raRodyatAnAm iva vAraRAnAm
mArgAnugaH SElavanAnusArI; saMprasTito meGaravaM niSamya
yudDABikAmaH pratinAgaSaNkI; matto gajendraH pratisaMnivfttaH
muktAsakASaM salilaM patad vE; sunirmalaM patrapuwezu lagnam
hfzwA vivarRacCadanA vihaMgAH; surendradattaM tfzitAH pibanti
nIlezu nIlA navavAripUrRA; meGezu meGAH praviBAnti saktAH
davAgnidagDezu davAgnidagDAH; SElezu SElA iva badDamUlAH
mattA gajendrA muditA gavendrA; vanezu viSrAntatarA mfgendrAH
ramyA nagendrA niBftA nagendrAH; prakrIqito vAriDarEH surendraH
vfttA yAtrA narendrARAM senA pratinivartate
vErARi cEva mArgAS ca salilena samIkftAH
mAsi prOzWapade brahma brAhmaRAnAM vivakzatAm
ayam aDyAyasamayaH sAmagAnAm upasTitaH
nivfttakarmAyatano nUnaM saMcitasaMcayaH
AzAQIm aByupagato BarataH kozakADipaH
nUnam ApUryamARAyAH sarayvA vaDate rayaH
mAM samIkzya samAyAntam ayoDyAyA iva svanaH
imAH sPItaguRA varzAH sugrIvaH suKam aSnute
vijitAriH sadAraS ca rAjye mahati ca sTitaH
ahaM tu hftadAraS ca rAjyAc ca mahataS cyutaH
nadIkUlam iva klinnam avasIdAmi lakzmaRa
SokaS ca mama vistIrRo varzAS ca BfSadurgamAH
rAvaRaS ca mahAY Satrur apAraM pratiBAti me
ayAtrAM cEva dfzwvemAM mArgAMS ca BfSadurgamAn
praRate cEva sugrIve na mayA kiM cid Iritam
api cAtipariklizwaM cirAd dArEH samAgatam
AtmakAryagarIyastvAd vaktuM necCAmi vAnaram
svayam eva hi viSramya jYAtvA kAlam upAgatam
upakAraM ca sugrIvo vetsyate nAtra saMSayaH
tasmAt kAlapratIkzo 'haM sTito 'smi SuBalakzaRa
sugrIvasya nadInAM ca prasAdam anupAlayan
upakAreRa vIro hi pratikAreRa yujyate
akftajYo 'pratikfto hanti sattvavatAM manaH
aTEvam uktaH praRiDAya lakzmaRaH; kftAYjalis tat pratipUjya BAzitam
uvAca rAmaM svaBirAma darSanaM; pradarSayan darSanam AtmanaH SuBam
yaToktam etat tava sarvam IpsitaM; narendra kartA nacirAd DarISvaraH
SaratpratIkzaH kzamatAm imaM BavAY; jalaprapAtaM ripunigrahe DftaH
samIkzya vimalaM vyoma gatavidyudbalAhakam
sArasAravasaMGuzwaM ramyajyotsnAnulepanam
samfdDArTaM ca sugrIvaM mandaDarmArTasaMgraham
atyarTam asatAM mArgam ekAntagatamAnasaM
nivfttakAryaM sidDArTaM pramadABirataM sadA
prAptavantam aBipretAn sarvAn eva manoraTAn
svAM ca pAtnIm aBipretAM tArAM cApi samIpsitAm
viharantam ahorAtraM kftArTaM vigatajvalam
krIqantam iva deveSaM nandane 'psarasAM gaREH
mantrizu nyastakAryaM ca mantriRAm anavekzakam
utsannarAjyasaMdeSaM kAmavfttam avasTitam
niScitArTo 'rTatattvajYaH kAlaDarmaviSezavit
prasAdya vAkyEr maDurEr hetumadBir manoramEH
vAkyavid vAkyatattvajYaM harISaM mArutAtmajaH
hitaM taTyaM ca paTyaM ca sAmaDarmArTanItimat
praRayaprItisaMyuktaM viSvAsakftaniScayam
harISvaram upAgamya hanumAn vAkyam abravIt
rAjyaM prAptaM yaSaS cEva kOlI SrIr aBivarTitA
mitrARAM saMgrahaH Sezas tad BavAn kartum arhati
yo hi mitrezu kAlajYaH satataM sADu vartate
tasya rAjyaM ca kIrtiS ca pratApaS cABivarDate
yasya koSaS ca daRqaS ca mitrARy AtmA ca BUmipa
samavetAni sarvARi sa rAjyaM mahad aSnute
tad BavAn vfttasaMpannaH sTitaH paTi niratyaye
mitrArTam aBinItArTaM yaTAvat kartum arhati
yas tu kAlavyatItezu mitrakAryezu vartate
sa kftvA mahato 'py arTAn na mitrArTena yujyate
kriyatAM rAGavasyEtad vEdehyAH parimArgaRam
tad idaM vIra kAryaM te kAlAtItam ariMdama
na ca kAlam atItaM te nivedayati kAlavit
tvaramARo 'pi san prAjYas tava rAjan vaSAnugaH
kulasya ketuH sPItasya dIrGabanDuS ca rAGavaH
aprameyapraBAvaS ca svayaM cApratimo guREH
tasya tvaM kuru vE kAryaM pUrvaM tena kftaM tava
harISvara hariSrezWAn AjYApayitum arhasi
na hi tAvad Bavet kAlo vyatItaS codanAd fte
coditasya hi kAryasya Bavet kAlavyatikramaH
akartur api kAryasya BavAn kartA harISvara
kiM punaH pratikartus te rAjyena ca Danena ca
SaktimAn asi vikrAnto vAnararzka gaReSvara
kartuM dASaraTeH prItim AjYAyAM kiM nu sajjase
kAmaM Kalu SarEr SaktaH surAsuramahoragAn
vaSe dASaraTiH kartuM tvatpratijYAM tu kANkzate
prARatyAgAviSaNkena kftaM tena tava priyam
tasya mArgAma vEdehIM pfTivyAm api cAmbare
na devA na ca ganDarvA nAsurA na marudgaRAH
na ca yakzA BayaM tasya kuryuH kim uta rAkzasAH
tad evaM Saktiyuktasya pUrvaM priyakftas taTA
rAmasyArhasi piNgeSa kartuM sarvAtmanA priyam
nADastAd avanO nApsu gatir nopari cAmbare
kasya cit sajjate 'smAkaM kapISvara tavAjYayA
tad AjYApaya kaH kiM te kfte vasatu kutra cit
harayo hy apraDfzyAs te santi kowyagrato 'naGa
tasya tadvacanaM SrutvA kAle sADuniveditam
sugrIvaH sattvasaMpannaS cakAra matim uttamAm
sa saMdideSABimataM nIlaM nityakftodyamam
dikzu sarvAsu sarvezAM sEnyAnAm upasaMgrahe
yaTA senA samagrA me yUTapAlAS ca sarvaSaH
samAgacCanty asaMgena senAgrARi taTA kuru
ye tv antapAlAH plavagAH SIGragA vyavasAyinaH
samAnayantu te sEnyaM tvaritAH SAsanAn mama
svayaM cAnantaraM sEnyaM BavAn evAnupaSyatu
tripaYcarAtrAd UrDvaM yaH prApnuyAn neha vAnaraH
tasya prARAntiko daRqo nAtra kAryA vicAraRA
harIMS ca vfdDAn upayAtu sANgado; BavAn mamAjYAm aDikftya niScitAm
iti vyavasTAM haripuMgaveSvaro; viDAya veSma praviveSa vIryavAn
guhAM pravizwe sugrIve vimukte gagane GanEH
varzarAtrozito rAmaH kAmaSokABipIqitaH
pARquraM gaganaM dfzwvA vimalaM candramaRqalam
SAradIM rajanIM cEva dfzwvA jyotsnAnulepanAm
kAmavfttaM ca sugrIvaM nazwAM ca janakAtmajAm
budDvA kAlam atItaM ca mumoha paramAturaH
sa tu saMjYAm upAgamya muhUrtAn matimAn punaH
manaHsTAm api vEdehIM cintayAm Asa rAGavaH
AsInaH parvatasyAgre hemaDAtuviBUzite
SAradaM gaganaM dfzwva jagAma manasA priyAm
dfzwvA ca vimalaM vyoma gatavidyudbalAhakam
sArasAravasaMGuzwaM vilalApArtayA girA
sArasAravasaMnAdEH sArasAravanAdinI
yASrame ramate bAlA sAdya me ramate kaTam
puzpitAMS cAsanAn dfzwvA kAYcanAn iva nirmalAn
kaTaM sa ramate bAlA paSyantI mAm apaSyatI
yA purA kalahaMsAnAM svareRa kalaBAziRI
buDyate cArusarvANgI sAdya me buDyate kaTam
niHsvanaM cakravAkAnAM niSamya sahacAriRAm
puRqarIkaviSAlAkzI kaTam ezA Bavizyati
sarAMsi sarito vApIH kAnanAni vanAni ca
tAM vinA mfgaSAvAkzIM caran nAdya suKaM laBe
api tAM madviyogAc ca sOkumAryAc ca BAminIm
na dUraM pIqayet kAmaH SaradguRanirantaraH
evamAdi naraSrezWo vilalApa nfpAtmajaH
vihaMga iva sAraNgaH salilaM tridaSeSvarAt
tataS caYcUrya ramyezu PalArTI girisAnuzu
dadarSa paryupAvftto lakzmIvAMl lakzmaRo 'grajam
taM cintayA duHsahayA parItaM; visaMjYam ekaM vijane manasvI
BrAtur vizAdAt paritApadInaH; samIkzya sOmitrir uvAca rAmam
kim Arya kAmasya vaSaMgatena; kim AtmapOruzyaparABavena
ayaM sadA saMhfiyate samADiH; kim atra yogena nivartitena
kriyABiyogaM manasaH prasAdaM; samADiyogAnugataM ca kAlam
sahAyasAmarTyam adInasattva; svakarmahetuM ca kuruzva hetum
na jAnakI mAnavavaMSanATa; tvayA sanATA sulaBA pareRa
na cAgnicUqAM jvalitAm upetya; na dahyate vIravarArha kaS cit
salakzmaRaM lakzmaRam apraDfzyaM; svaBAvajaM vAkyam uvAca rAmaH
hitaM ca paTyaM ca nayaprasaktaM; sasAmaDarmArTasamAhitaM ca
niHsaMSayaM kAryam avekzitavyaM; kriyAviSezo hy anuvartitavyaH
nanu pravfttasya durAsadasya; kumArakAryasya PalaM na cintyam
aTa padmapalASAkzIM mETilIm anucintayan
uvAca lakzmaRaM rAmo muKena pariSuzyatA
tarpayitvA sahasrAkzaH salilena vasuMDarAm
nirvartayitvA sasyAni kftakarmA vyavasTitaH
snigDagamBIranirGozAH SEladrumapurogamAH
visfjya salilaM meGAH pariSrAntA nfpAtmaja
nIlotpaladalaSyAmaH SyAmIkftvA diSo daSa
vimadA iva mAtaNgAH SAntavegAH payoDarAH
jalagarBA mahAvegAH kuwajArjunaganDinaH
caritvA viratAH sOmya vfzwivAtAH samudyatAH
GanAnAM vAraRAnAM ca mayUrARAM ca lakzmaRa
nAdaH prasravaRAnAM ca praSAntaH sahasAnaGa
aBivfzwA mahAmeGEr nirmalAS citrasAnavaH
anuliptA ivABAnti girayaS candraraSmiBiH
darSayanti SarannadyaH pulinAni SanEH SanEH
navasaMgamasavrIqA jaGanAnIva yozitaH
prasannasalilAH sOmya kurarIBir vinAditAH
cakravAkagaRAkIrRA viBAnti salilASayAH
anyonyabadDavErARAM jigIzURAM nfpAtmaja
udyogasamayaH sOmya pArTivAnAm upasTitaH
iyaM sA praTamA yAtrA pArTivAnAM nfpAtmaja
na ca paSyAmi sugrIvam udyogaM vA taTAviDam
catvAro vArzikA mAsA gatA varzaSatopamAH
mama SokABitaptasya sOmya sItAm apaSyataH
priyAvihIne duHKArte hftarAjye vivAsite
kfpAM na kurute rAjA sugrIvo mayi lakzmaRa
anATo hftarAjyo 'yaM rAvaRena ca DarzitaH
dIno dUragfhaH kAmI mAM cEva SaraRaM gataH
ity etEH kAraREH sOmya sugrIvasya durAtmanaH
ahaM vAnararAjasya pariBUtaH paraMtapa
sa kAlaM parisaMKyAya sItAyAH parimArgaRe
kftArTaH samayaM kftvA durmatir nAvabuDyate
tvaM praviSya ca kizkinDAM brUhi vAnarapuMgavam
mUrKaM grAmya suKe saktaM sugrIvaM vacanAn mama
arTinAm upapannAnAM pUrvaM cApy upakAriRAm
ASAM saMSrutya yo hanti sa loke puruzADamaH
SuBaM vA yadi vA pApaM yo hi vAkyam udIritam
satyena parigfhRAti sa vIraH puruzottamaH
kftArTA hy akftArTAnAM mitrARAM na Bavanti ye
tAn mftAn api kravyAdaH kftaGnAn nopaBuYjate
nUnaM kAYcanapfzWasya vikfzwasya mayA raRe
drazwum icCanti cApasya rUpaM vidyudgaRopamam
GoraM jyAtalanirGozaM krudDasya mama saMyuge
nirGozam iva vajrasya punaH saMSrotum icCati
kAmam evaM gate 'py asya parijYAte parAkrame
tvatsahAyasya me vIra na cintA syAn nfpAtmaja
yadarTam ayam AramBaH kftaH parapuraMjaya
samayaM nABijAnAti kftArTaH plavageSvaraH
varzAsamayakAlaM tu pratijYAya harISvaraH
vyatItAMS caturo mAsAn viharan nAvabuDyate
sAmAtyaparizat krIqan pAnam evopasevate
SokadInezu nAsmAsu sugrIvaH kurute dayAm
ucyatAM gacCa sugrIvas tvayA vatsa mahAbala
mama rozasya yadrUpaM brUyAS cEnam idaM vacaH
na ca saMkucitaH panTA yena vAlI hato gataH
samaye tizWa sugrIvamA vAlipaTam anvagAH
eka eva raRe vAlI SareRa nihato mayA
tvAM tu satyAd atikrAntaM hanizyAmi sabAnDavam
tad evaM vihite kArye yad DitaM puruzarzaBa
tat tad brUhi naraSrezWa tvara kAlavyatikramaH
kuruzva satyaM mayi vAnareSvara; pratiSrutaM Darmam avekzya SASvatam
mA vAlinaM pretya gato yamakzayaM; tvam adya paSyer mama coditEH SarEH
sa pUrvajaM tIvravivfdDakopaM; lAlapyamAnaM prasamIkzya dInam
cakAra tIvrAM matim ugratejA; harISvaramAnavavaMSanATaH
sa kAminaM dInam adInasattvaH; SokABipannaM samudIrRakopam
narendrasUnur naradevaputraM; rAmAnujaH pUrvajam ity uvAca
na vAnaraH sTAsyati sADuvftte; na maMsyate kAryaPalAnuzaNgAn
na Bakzyate vAnararAjyalakzmIM; taTA hi nABikramate 'sya budDiH
matikzayAd grAmyasuKezu saktas; tava prasAdApratikArabudDiH
hato 'grajaM paSyatu vAlinaM sa; na rAjyam evaM viguRasya deyam
na DAraye kopam udIrRavegaM; nihanmi sugrIvam asatyam adya
haripravIrEH saha vAliputro; narendrapatnyA vicayaM karotu
tam AttabARAsanam utpatantaM; niveditArTaM raRacaRqakopam
uvaca rAmaH paravIrahantA; svavekzitaM sAnunayaM ca vAkyam
na hi vE tvadviDo loke pApam evaM samAcaret
pApam AryeRa yo hanti sa vIraH puruzottamaH
nedam adya tvayA grAhyaM sADuvfttena lakzmaRa
tAM prItim anuvartasva pUrvavfttaM ca saMgatam
sAmopahitayA vAcA rUkzARi parivarjayan
vaktum arhasi sugrIvaM vyatItaM kAlaparyaye
so' grajenAnuSizwArTo yaTAvat puruzarzaBaH
praviveSa purIM vIro lakzmaRaH paravIrahA
tataH SuBamatiH prAjYo BrAtuH priyahite rataH
lakzmaRaH pratisaMrabDo jagAma BavanaM kapeH
SakrabARAsanapraKyaM DanuH kAlAntakopamaH
pragfhya giriSfNgABaM mandaraH sAnumAn iva
yaToktakArI vacanam uttaraM cEva sottaram
bfhaspatisamo budDyA mattvA rAmAnujas tadA
kAmakroDasamutTena BrAtuH kopAgninA vftaH
praBaYjana ivAprItaH prayayO lakzmaRas tadA
sAlatAlASvakarRAMS ca tarasA pAtayan bahUn
paryasyan girikUwAni drumAn anyAMS ca vegataH
SilAS ca SakalIkurvan padByAM gaja ivASugaH
dUram ekapadaM tyaktvA yayO kAryavaSAd drutam
tAm apaSyad balAkIrRAM harirAjamahApurIm
durgAm ikzvAkuSArdUlaH kizkinDAM girisaMkawe
rozAt prasPuramAROzWaH sugrIvaM prati kalzmaRaH
dadarSa vAnarAn BImAn kizkinDAyA bahiScarAn
SElaSfNgARi SataSaH pravfdDAMS ca mahIruhAn
jagfhuH kuYjarapraKyA vAnarAH parvatAntare
tAn gfhItapraharaRAn harIn dfzwvA tu lakzmaRaH
baBUva dviguRaM krudDo bahvinDana ivAnalaH
taM te BayaparItANgAH krudDaM dfzwvA plavaMgamAH
kAlamftyuyugAntABaM SataSo vidrutA diSaH
tataH sugrIvaBavanaM praviSya haripuMgavAH
kroDam AgamanaM cEva lakzmaRasya nyavedayan
tArayA sahitaH kAmI saktaH kapivfzo rahaH
na tezAM kapivIrARAM SuSrAva vacanaM tadA
tataH sacivasaMdizwA harayo romaharzaRAH
girikuYjarameGABA nagaryA niryayus tadA
naKadaMzwrAyuDA GorAH sarve vikftadarSanAH
sarve SArdUladarpAS ca sarve ca vikftAnanAH
daSanAgabalAH ke cit ke cid daSaguRottarAH
ke cin nAgasahasrasya baBUvus tulyavikramAH
kftsnAM hi kapiBir vyAptAM drumahastEr mahAbalEH
apaSyal lakzmaRaH krudDaH kizkinDAM tAM durAsadam
tatas te harayaH sarve prAkArapariKAntarAt
nizkramyodagrasattvAs tu tasTur AvizkftaM tadA
sugrIvasya pramAdaM ca pUrvajaM cArtam AtmavAn
budDvA kopavaSaM vIraH punar eva jagAma saH
sa dIrGozRamahocCvAsaH kopasaMraktalocanaH
baBUva naraSArdUlasaDUma iva pAvakaH
bARaSalyasPurajjihvaH sAyakAsanaBogavAn
svatejovizasaMGAtaH paYcAsya iva pannagaH
taM dIptam iva kAlAgniM nAgendram iva kopitam
samAsAdyANgadas trAsAd vizAdam agamad BfSam
so 'NgadaM rozatAmrAkzaH saMdideSa mahAyaSAH
sugrIvaH kaTyatAM vatsa mamAgamanam ity uta
eza rAmAnujaH prAptas tvatsakASam ariMdamaH
BrAtur vyasanasaMtapto dvAri tizWati lakzmaRaH
lakzmaRasya vacaH SrutvA SokAvizwo 'Ngado 'bravIt
pituH samIpam Agamya sOmitrir ayam AgataH
te mahOGaniBaM dfzwvA vajrASanisamasvanam
siMhanAdaM samaM cakrur lakzmaRasya samIpataH
tena Sabdena mahatA pratyabuDyata vAnaraH
madavihvalatAmrAkzo vyAkulasragviBUzaRaH
aTANgadavacaH SrutvA tenEva ca samAgatO
mantriRo vAnarendrasya saMmatodAradarSinO
plakzaS cEva praBAvaS ca mantriRAv arTaDarmayoH
vaktum uccAvacaM prAptaM lakzmaRaM tO SaSaMsatuH
prasAdayitvA sugrIvaM vacanEH sAmaniScitEH
AsInaM paryupAsInO yaTA SakraM marutpatim
satyasaMDO mahABAgO BrAtarO rAmalakzmaRO
vayasya BAvaM saMprAptO rAjyArhO rAjyadAyinO
tayor eko DanuzpARir dvAri tizWati lakzmaRaH
yasya BItAH pravepante nAdAn muYcanti vAnarAH
sa eza rAGavaBrAtA lakzmaRo vAkyasAraTiH
vyavasAya raTaH prAptas tasya rAmasya SAsanAt
tasya mUrDnA praRamya tvaM saputraH saha banDuBiH
rAjaMs tizWa svasamaye Bava satyapratiSravaH
aNgadasya vacaH SrutvA sugrIvaH sacivEH saha
lakzmaRaM kupitaM SrutvA mumocAsanam AtmavAn
sacivAn abravId vAkyaM niScitya gurulAGavam
mantrajYAn mantrakuSalo mantrezu parinizWitaH
na me durvyAhftaM kiM cin nApi me duranuzWitam
lakzmaRo rAGavaBrAtA krudDaH kim iti cintaye
asuhfdBir mamAmitrEr nityam antaradarSiBiH
mama dozAn asaMBUtAY SrAvito rAGavAnujaH
atra tAvad yaTAbudDi sarvEr eva yaTAviDi
BavadBir niScayas tasya vijYeyo nipuRaM SanEH
na Kalv asti mama trAso lakzmaRAn nApi rAGavAt
mitraM tv asTAna kupitaM janayaty eva saMBramam
sarvaTA sukaraM mitraM duzkaraM paripAlanam
anityatvAt tu cittAnAM prItir alpe 'pi Bidyate
atonimittaM trasto 'haM rAmeRa tu mahAtmanA
yan mamopakftaM SakyaM pratikartuM na tan mayA
sugrIveREvam uktas tu hanumAn haripuMgavaH
uvAca svena tarkeRa maDye vAnaramantriRAm
sarvaTA nEtad AScaryaM yat tvaM harigaReSvara
na vismarasi susnigDam upakArakftaM SuBam
rAGaveRa tu SUreRa Bayam utsfjya dUrataH
tvatpriyArTaM hato vAlI SakratulyaparAkramaH
sarvaTA praRayAt krudDo rAGavo nAtra saMSayaH
BrAtaraM sa prahitavAMl lakzmaRaM lakzmivarDanam
tvaM pramatto na jAnIze kAlaM kalavidAM vara
PullasaptacCadaSyAmA pravfttA tu Sarac CivA
nirmala grahanakzatrA dyOH pranazwabalAhakA
prasannAS ca diSaH sarvAH saritaS ca sarAMsi ca
prAptam udyogakAlaM tu nAvEzi haripuMgava
tvaM pramatta iti vyaktaM lakzmaRo 'yam ihAgataH
Artasya hftadArasya paruzaM puruzAntarAt
vacanaM marzaRIyaM te rAGavasya mahAtmanaH
kftAparADasya hi te nAnyat paSyAmy ahaM kzamam
antareRAYjaliM badDvA lakzmaRasya prasAdanAt
niyuktEr mantriBir vAcyo avaSyaM pArTivo hitam
ata eva BayaM tyaktvA bravImy avaDftaM vacaH
aBikrudDaH samarTo hi cApam udyamya rAGavaH
sadevAsuraganDarvaM vaSe sTApayituM jagat
na sa kzamaH kopayituM yaH prasAdya punar Bavet
pUrvopakAraM smaratA kftajYena viSezataH
tasya mUrDnA praRamya tvaM saputraH sasuhfjjanaH
rAjaMs tizWa svasamaye Bartur BAryeva tadvaSe
na rAmarAmAnujaSAsanaM tvayA; kapIndrayuktaM manasApy apohitum
mano hi te jYAsyati mAnuzaM balaM; sarAGavasyAsya surendravarcasaH
aTa pratisamAdizwo lakzmaRaH paravIrahA
praviveSa guhAM GorAM kizkinDAM rAmaSAsanAt
dvArasTA harayas tatra mahAkAyA mahAbalAH
baBUvur lakzmaRaM dfzwvA sarve prAYjalayaH sTitAH
niHSvasantaM tu taM dfzwvA krudDaM daSaraTAtmajam
baBUvur harayas trastA na cEnaM paryavArayan
sa taM ratnamayIM SrImAn divyAM puzpitakAnanAm
ramyAM ratnasamAkIrRAM dadarSa mahatIM guhAm
harmyaprAsAdasaMbADAM nAnApaRyopaSoBitAm
sarvakAmaPalEr vfkzEH puzpitEr upaSoBitAm
devaganDarvaputrES ca vAnarEH kAmarUpiBiH
divya mAlyAmbaraDArEH SoBitAM priyadarSanEH
candanAgarupadmAnAM ganDEH suraBiganDinAm
mEreyARAM maDUnAM ca saMmoditamahApaTAm
vinDyamerugiriprasTEH prAsAdEr nEkaBUmiBiH
dadarSa girinadyaS ca vimalAs tatra rAGavaH
aNgadasya gfhaM ramyaM mEndasya dvividasya ca
gavayasya gavAkzasya gajasya SaraBasya ca
vidyunmAleS ca saMpAteH sUryAkzasya hanUmataH
vIrabAhoH subAhoS ca nalasya ca mahAtmanaH
kumudasya suzeRasya tArajAmbavatos taTA
daDivaktrasya nIlasya supAwalasunetrayoH
etezAM kapimuKyAnAM rAjamArge mahAtmanAm
dadarSa gfhamuKyAni mahAsArARi lakzmaRaH
pARqurABraprakASAni divyamAlyayutAni ca
praBUtaDanaDAnyAni strIratnEH SoBitAni ca
pARqureRa tu SElena parikziptaM durAsadam
vAnarendragfhaM ramyaM mahendrasadanopamam
SulkEH prAsAdaSiKarEH kElAsaSiKaropamEH
sarvakAmaPalEr vfkzEH puzwitEr upaSoBitam
mahendradattEH SrImadBir nIlajImUtasaMniBEH
divyapuzpaPalEr vfkzEH SItacCAyEr manoramEH
hariBiH saMvftadvAraM baliBiH SastrapARiBiH
divyamAlyAvftaM SuBraM taptakAYcanatoraRam
sugrIvasya gfhaM ramyaM praviveSa mahAbalaH
avAryamARaH sOmitrir mahABram iva BAskaraH
sa sapta kakzyA DarmAtmA yAnAsanasamAvftAH
praviSya sumahad guptaM dadarSAntaHpuraM mahat
hEmarAjataparyaNkEr bahuBiS ca varAsanEH
mahArhAstaraRopetEs tatra tatropaSoBitam
praviSann eva satataM SuSrAva maDurasvaram
tantrIgItasamAkIrRaM samagItapadAkzaram
bahvIS ca viviDAkArA rUpayOvanagarvitAH
striyaH sugrIvaBavane dadarSa sa mahAbalaH
dfzwvABijanasaMpannAS citramAlyakftasrajaH
varamAlyakftavyagrA BUzaRottamaBUzitAH
nAtfptAn nAti ca vyagrAn nAnudAttaparicCadAn
sugrIvAnucarAMS cApi lakzayAm Asa lakzmaRaH
tataH sugrIvam AsInaM kAYcane paramAsane
mahArhAstaraRopete dadarSAdityasaMniBam
divyABaraRacitrANgaM divyarUpaM yaSasvinam
divyamAlyAmbaraDaraM mahendram iva durjayam
divyABaraRamAlyABiH pramadABiH samAvftam
rumAM tu vIraH pariraBya gAQaM; varAsanasTo varahemavarRaH
dadarSa sOmitrim adInasattvaM; viSAlanetraH suviSAlanetram
tam apratihataM krudDaM pravizwaM puruzarzaBam
sugrIvo lakzmaRaM dfzwvA baBUva vyaTitendriyaH
krudDaM niHSvasamAnaM taM pradIptam iva tejasA
BrAtur vyasanasaMtaptaM dfzwvA daSaraTAtmajam
utpapAta hariSrezWo hitvA sOvarRam Asanam
mahAn mahendrasya yaTA svalaMkfta iva DvajaH
utpatantam anUtpetU rumApraBftayaH striyaH
sugrIvaM gagane pUrRaM candraM tArAgaRA iva
saMraktanayanaH SrImAn vicacAla kftAYjaliH
baBUvAvasTitas tatra kalpavfkzo mahAn iva
rumA dvitIyaM sugrIvaM nArImaDyagataM sTitam
abravIl lakzmaRaH krudDaH satAraM SaSinaM yaTA
sattvABijanasaMpannaH sAnukroSo jitendriyaH
kftajYaH satyavAdI ca rAjA loke mahIyate
yas tu rAjA sTito 'Darme mitrARAm upakAriRAm
miTyApratijYAM kurute ko nfSaMsataras tataH
Satam aSvAnfte hanti sahasraM tu gavAnfte
AtmAnaM svajanaM hanti puruzaH puruzAnfte
pUrvaM kftArTo mitrARAM na tat pratikaroti yaH
kftaGnaH sarvaBUtAnAM sa vaDyaH plavageSvara
gIto 'yaM brahmaRA SlokaH sarvalokanamaskftaH
dfzwvA kftaGnaM krudDena taM niboDa plavaMgama
brahmaGne ca surApe ca core Bagnavrate taTA
nizkftir vihitA sadBiH kftaGne nAsti nizkftiH
anAryas tvaM kftaGnaS ca miTyAvAdI ca vAnara
pUrvaM kftArTo rAmasya na tat pratikarozi yat
nanu nAma kftArTena tvayA rAmasya vAnara
sItAyA mArgaRe yatnaH kartavyaH kftam icCatA
sa tvaM grAmyezu Bogezu sakto miTyA pratiSravaH
na tvAM rAmo vijAnIte sarpaM maRqUkarAviRam
mahABAgena rAmeRa pApaH karuRavedinA
harIRAM prApito rAjyaM tvaM durAtmA mahAtmanA
kftaM cen nABijAnIze rAmasyAklizwakarmaRaH
sadyas tvaM niSitEr bAREr hato drakzyasi vAlinam
na ca saMkucitaH panTA yena vAlI hato gataH
samaye tizWa sugrIva mA vAlipaTam anvagAH
na nUnam ikzvAkuvarasya kArmukAc; cyutAY SarAn paSyasi vajrasaMniBAn
tataH suKaM nAma nizevase suKI; na rAmakAryaM manasApy avekzase
taTA bruvARaM sOmitriM pradIptam iva tejasA
abravIl lakzmaRaM tArA tArADipaniBAnanA
nEvaM lakzmaRa vaktavyo nAyaM paruzam arhati
harIRAm ISvaraH SrotuM tava vaktrAd viSezataH
nEvAkftajYaH sugrIvo na SaWo nApi dAruRaH
nEvAnftakaTo vIra na jihmaS ca kapISvaraH
upakAraM kftaM vIro nApy ayaM vismftaH kapiH
rAmeRa vIra sugrIvo yad anyEr duzkaraM raRe
rAmaprasAdAt kIrtiM ca kapirAjyaM ca SASvatam
prAptavAn iha sugrIvo rumAM mAM ca paraMtapa
suduHKaM SAyitaH pUrvaM prApyedaM suKam uttamam
prAptakAlaM na jAnIte viSvAmitro yaTA muniH
GftAcyAM kila saMsakto daSavarzARi lakzmaRa
aho 'manyata DarmAtmA viSvAmitro mahAmuniH
sa hi prAptaM na jAnIte kAlaM kAlavidAM varaH
viSvAmitro mahAtejAH kiM punar yaH pfTagjanaH
dehaDarmaM gatasyAsya pariSrAntasya lakzmaRa
avitfptasya kAmezu rAmaH kzantum ihArhati
na ca rozavaSaM tAta gantum arhasi lakzmaRa
niScayArTam avijYAya sahasA prAkfto yaTA
sattvayuktA hi puruzAs tvadviDAH puruzarzaBa
avimfSya na rozasya sahasA yAnti vaSyatAm
prasAdaye tvAM DarmajYa sugrIvArTe samAhitA
mahAn rozasamutpannaH saMramBas tyajyatAm ayam
rumAM mAM kapirAjyaM ca DanaDAnyavasUni ca
rAmapriyArTaM sugrIvas tyajed iti matir mama
samAnezvyati sugrIvaH sItayA saha rAGavam
SaSANkam iva rohizyA nihatvA rAvaRaM raRe
SatakowisahasrARi laNkAyAM kila rakzasAm
ayutAni ca zawtriMSat sahasrARi SatAni ca
ahatvA tAMS ca durDarzAn rAkzasAn kAmarUpiRaH
na Sakyo rAvaRo hantuM yena sA mETilI hftA
te na SakyA raRe hantum asahAyena lakzmaRa
rAvaRaH krUrakarmA ca sugrIveRa viSezataH
evam AKyAtavAn vAlI sa hy aBijYo harISvaraH
Agamas tu na me vyaktaH SravAt tasya bravImy aham
tvatsahAyanimittaM vE prezitA haripuMgavAH
AnetuM vAnarAn yudDe subahUn hariyUTapAn
tAMS ca pratIkzamARo 'yaM vikrAntAn sumahAbalAn
rAGavasyArTasidDyarTaM na niryAti harISvaraH
kftA tu saMsTA sOmitre sugrIveRa yaTApurA
adya tEr vAnarEr sarvEr AgantavyaM mahAbalEH
fkzakowisahasrARi golANgUlaSatAni ca
adya tvAm upayAsyanti jahi kopam ariMdama
kowyo 'nekAs tu kAkutsTa kapInAM dIptatejasAm
tava hi muKam idaM nirIkzya kopAt; kzatajaniBe nayane nirIkzamARAH
harivaravanitA na yAnti SAntiM; praTamaBayasya hi SaNkitAH sma sarvAH
ity uktas tArayA vAkyaM praSritaM DarmasaMhitam
mfdusvaBAvaH sOmitriH pratijagrAha tadvacaH
tasmin pratigfhIte tu vAkye harigaReSvaraH
lakzmaRAt sumahat trAsaM vastraM klinnam ivAtyajat
tataH kaRWagataM mAlyaM citraM bahuguRaM mahat
cicCeda vimadaS cAsIt sugrIvo vAnareSvaraH
sa lakzmaRaM BImabalaM sarvavAnarasattamaH
abravIt praSritaM vAkyaM sugrIvaH saMpraharzayan
pranazwA SrIS ca kIrtiS ca kapirAjyaM ca SASvatam
rAmaprasAdAt sOmitre punaH prAptam idaM mayA
kaH Saktas tasya devasya KyAtasya svena karmaRA
tAdfSaM vikramaM vIra pratikartum ariMdama
sItAM prApsyati DarmAtmA vaDizyati ca rAvaRam
sahAyamAtreRa mayA rAGavaH svena tejasA
sahAyakftyaM hi tasya yena sapta mahAdrumAH
SElaS ca vasuDA cEva bARenEkena dAritAH
Danur visPAramARasya yasya Sabdena lakzmaRa
saSElA kampitA BUmiH sahAyEs tasya kiM nu vE
anuyAtrAM narendrasya karizye 'haM nararzaBa
gacCato rAvaRaM hantuM vEriRaM sapuraHsaram
yadi kiM cid atikrAntaM viSvAsAt praRayena vA
prezyasya kzamitavyaM me na kaS cin nAparADyati
iti tasya bruvARasya sugrIvasya mahAtmanaH
aBaval lakzmaRaH prItaH preMRA cedam uvAca ha
sarvaTA hi mama BrAtA sanATo vAnareSvara
tvayA nATena sugrIva praSritena viSezataH
yas te praBAvaH sugrIva yac ca te SOcam uttamam
arhas taM kapirAjyasya SriyaM Boktum anuttamAm
sahAyena ca sugrIva tvayA rAmaH pratApavAn
vaDizyati raRe SatrUn acirAn nAtra saMSayaH
DarmajYasya kftajYasya saMgrAmezv anivartinaH
upapannaM ca yuktaM ca sugrIva tava BAzitam
dozajYaH sati sAmarTye ko 'nyo BAzitum arhati
varjayitvA mama jyezWaM tvAM ca vAnarasattama
sadfSaS cAsi rAmasya vikrameRa balena ca
sahAyo dEvatEr dattaS cirAya haripuMgava
kiM tu SIGram ito vIra nizkrAma tvaM mayA saha
sAntvayasva vayasyaM ca BAryAharaRaduHKitam
yac ca SokABiBUtasya SrutvA rAmasya BAzitam
mayA tvaM paruzARy uktas tac ca tvaM kzantum arhasi
evam uktas tu sugrIvo lakzmaRena mahAtmanA
hanumantaM sTitaM pArSve sacivaM vAkyam abravIt
mahendrahimavadvinDyakElAsaSiKarezu ca
mandare pARquSiKare paYcaSElezu ye sTitAH
taruRAdityavarRezu BrAjamAnezu sarvaSaH
parvatezu samudrAnte paScimasyAM tu ye diSi
AdityaBavane cEva girO saMDyABrasaMniBe
padmatAlavanaM BImaM saMSritA haripuMgavAH
aYjanAmbudasaMkASAH kuYjarapratimOjasaH
aYjane parate cEva ye vasanti plavaMgamAH
manaHSilA guhAvAsA vAnarAH kanakapraBAH
merupArSvagatAS cEva ye ca DUmragiriM SritAH
taruRAdityavarRAS ca parvate ye mahAruRe
pibanto maDumEreyaM BImavegAH plavaMgamAH
vanezu ca suramyezu suganDizu mahatsu ca
tApasAnAM ca ramyezu vanAntezu samantataH
tAMs tAMs tvam Anaya kzipraM pfTivyAM sarvavAnarAn
sAmadAnAdiBiH kalpEr ASu prezaya vAnarAn
prezitAH praTamaM ye ca mayA dUtA mahAjavAH
tvaraRArTaM tu BUyas tvaM harIn saMprezayAparAn
ye prasaktAS ca kAmezu dIrGasUtrAS ca vAnarAH
ihAnayasva tAn sarvAY SIGraM tu mama SAsanAt
ahoBir daSaBir ye ca nAgacCanti mamAjYayA
hantavyAs te durAtmAno rAjaSAsanadUzakAH
SatAny aTa sahasrARi kowyaS ca mama SAsanAt
prayAntu kapisiMhAnAM diSo mama mate sTitAH
meGaparvatasaMkASAS CAdayanta ivAmbaram
GorarUpAH kapiSrezWA yAntu macCAsanAd itaH
te gatijYA gatiM gatvA pfTivyAM sarvavAnarAH
Anayantu harIn sarvAMs tvaritAH SAsanAn mama
tasya vAnararAjasya SrutvA vAyusuto vacaH
dikzu sarvAsu vikrAntAn prezayAm Asa vAnarAn
te padaM vizRuvikrAntaM patatrijyotiraDvagAH
prayAtAH prahitA rAjYA harayas tatkzaRena vE
te samudrezu girizu vanezu ca saritsu ca
vAnarA vAnarAn sarvAn rAmahetor acodayan
mftyukAlopamasyAjYAM rAjarAjasya vAnarAH
sugrIvasyAyayuH SrutvA sugrIvaBayadarSinaH
tatas te 'YjanasaMkASA gires tasmAn mahAjavAH
tisraH kowyaH plavaMgAnAM niryayur yatra rAGavaH
astaM gacCati yatrArkas tasmin girivare ratAH
taptahemasamABAsAs tasmAt kowyo daSacyutAH
kElAsa SiKareByaS ca siMhakesaravarcasAm
tataH kowisahasrARi vAnarARAm upAgaman
PalamUlena jIvanto himavantam upASritAH
tezAM kowisahasrARAM sahasraM samavartata
aNgAraka samAnAnAM BImAnAM BImakarmaRAm
vinDyAd vAnarakowInAM sahasrARy apatan drutam
kzIrodavelAnilayAs tamAlavanavAsinaH
nArikelASanAS cEva tezAM saMKyA na vidyate
vaneByo gahvareByaS ca saridByaS ca mahAjavAH
AgacCad vAnarI senA pibantIva divAkaram
ye tu tvarayituM yAtA vAnarAH sarvavAnarAn
te vIrA himavac CElaM dadfSus taM mahAdrumam
tasmin girivare ramye yajYo maheSvaraH purA
sarvadevamanastozo baBO divyo manoharaH
annavizyandajAtAni mUlAni ca PalAni ca
amftasvAdukalpAni dadfSus tatra vAnarAH
tad anna saMBavaM divyaM PalaM mUlaM manoharam
yaH kaS cit sakfd aSnAti mAsaM Bavati tarpitaH
tAni mUlAni divyAni PalAni ca PalASanAH
OzaDAni ca divyAni jagfhur hariyUTapAH
tasmAc ca yajYAyatanAt puzpARi suraBIRi ca
Aninyur vAnarA gatvA sugrIvapriyakAraRAt
te tu sarve harivarAH pfTivyAM sarvavAnarAn
saMcodayitvA tvaritaM yUTAnAM jagmur agrataH
te tu tena muhUrtena yUTapAH SIGrakAriRaH
kizkinDAM tvarayA prAptAH sugrIvo yatra vAnaraH
te gfhItvOzaDIH sarvAH PalaM mUlaM ca vAnarAH
taM pratigrAhayAm Asur vacanaM cedam abruvan
sarve parigatAH SElAH samudrAS ca vanAni ca
pfTivyAM vAnarAH sarve SAsanAd upayAnti te
evaM SrutvA tato hfzwaH sugrIvaH plavagADipaH
pratijagrAha ca prItas tezAM sarvam upAyanam
pratigfhya ca tat sarvam upAnayam upAhftam
vAnarAn sAntvayitvA ca sarvAn eva vyasarjayat
visarjayitvA sa harIY SUrAMs tAn kftakarmaRaH
mene kftArTam AtmAnaM rAGavaM ca mahAbalam
sa lakzmaRo BImabalaM sarvavAnarasattamam
abravIt praSritaM vAkyaM sugrIvaM saMpraharzayan
kizkinDAyA vinizkrAma yadi te sOmya rocate
tasya tadvacanaM SrutvA lakzmaRasya suBAzitam
sugrIvaH paramaprIto vAkyam etad uvAca ha
evaM Bavatu gacCAmaH sTeyaM tvacCAsane mayA
tam evam uktvA sugrIvo lakzmaRaM SuBalakzmaRam
visarjayAm Asa tadA tArAm anyAS ca yozitaH
etety uccEr harivarAn sugrIvaH samudAharat
tasya tadvacanaM SrutvA harayaH SIGram AyayuH
badDAYjalipuwAH sarve ye syuH strIdarSanakzamAH
tAn uvAca tataH prAptAn rAjArkasadfSapraBaH
upasTApayata kzipraM SibikAM mama vAnarAH
SrutvA tu vacanaM tasya harayaH SIGravikramAH
samupasTApayAm AsuH SibikAM priyadarSanAm
tAm upasTApitAM dfzwvA SibikAM vAnarADipaH
lakzmaRAruhyatAM SIGram iti sOmitrim abravIt
ity uktvA kAYcanaM yAnaM sugrIvaH sUryasaMniBam
bfhadBir hariBir yuktam Aruroha salakzmaRaH
pARqureRAtapatreRa DriyamARena mUrDani
SuklES ca bAlavyajanEr DUyamAnEH samantataH
SaNKaBerIninAdES ca bandiBiS cABivanditaH
niryayO prApya sugrIvo rAjyaSriyam anuttamAm
sa vAnaraSatEs tIzkREr bahuBiH SastrapARiBiH
parikIrRo yayO tatra yatra rAmo vyavasTitaH
sa taM deSam anuprApya SrezWaM rAmanizevitam
avAtaran mahAtejAH SibikAyAH salakzmaRaH
AsAdya ca tato rAmaM kftAYjalipuwo 'Bavat
kftAYjalO sTite tasmin vAnarAS caBavaMs taTA
tawAkam iva tad dfzwvA rAmaH kuqmalapaNkajam
vAnarARAM mahat sEnyaM sugrIve prItimAn aBUt
pAdayoH patitaM mUrDnA tam utTApya harISvaram
preMRA ca bahumAnAc ca rAGavaH parizasvaje
parizvajya ca DarmAtmA nizIdeti tato 'bravIt
taM nizaRRaM tato dfzwvA kzitO rAmo 'bravId vacaH
Darmam arTaM ca kAmaM ca kAle yas tu nizevate
viBajya satataM vIra sa rAjA harisattama
hitvA DarmaM taTArTaM ca kAmaM yas tu nizevate
sa vfkzAgre yaTA suptaH patitaH pratibuDyate
amitrARAM vaDe yukto mitrARAM saMgrahe rataH
trivargaPalaBoktA tu rAjA DarmeRa yujyate
udyogasamayas tv eza prAptaH SatruvinASana
saMcintyatAM hi piNgeSa hariBiH saha mantriBiH
evam uktas tu sugrIvo rAmaM vacanam abravIt
pranazwA SrIS ca kIrtiS ca kapirAjyaM ca SASvatam
tvatprasAdAn mahAbAho punaH prAptam idaM mayA
tava devaprasadAc ca BrAtuS ca jayatAM vara
kftaM na pratikuryAd yaH puruzARAM sa dUzakaH
ete vAnaramuKyAS ca SataSaH SatrusUdana
prAptAS cAdAya balinaH pfTivyAM sarvavAnarAn
fkzAS cAvahitAH SUrA golANgUlAS ca rAGava
kAntAra vanadurgARAm aBijYA GoradarSanAH
devaganDarvaputrAS ca vAnarAH kAmarUpiRaH
svEH svEH parivftAH sEnyEr vartante paTi rAGava
SatEH SatasahasrES ca kowiBiS ca plavaMgamAH
ayutES cAvftA vIrA SaNkuBiS ca paraMtapa
arbudEr arbudaSatEr maDyES cAntES ca vAnarAH
samudrES ca parArDES ca harayo hariyUTapAH
Agamizyanti te rAjan mahendrasamavikramAH
merumandarasaMkASA vinDyamerukftAlayAH
te tvAm aBigamizyanti rAkzasaM ye sabAnDavam
nihatya rAvaRaM saMKye hy Anayizyanti mETilIm
tatas tam udyogam avekzya budDimAn; haripravIrasya nideSavartinaH
baBUva harzAd vasuDADipAtmajaH; prabudDanIlotpalatulyadarSanaH
iti bruvARaM sugrIvaM rAmo DarmaBftAM varaH
bAhuByAM saMparizvajya pratyuvAca kftAYjalim
yad indro varzate varzaM na tac citraM Baved Buvi
Adityo vA sahasrAMSuH kuryAd vitimiraM naBaH
candramA raSmiBiH kuryAt pfTivIM sOmya nirmalAm
tvadviDo vApi mitrARAM pratikuryAt paraMtapa
evaM tvayi na tac citraM Baved yat sOmya SoBanam
jAnAmy ahaM tvAM sugrIva satataM priyavAdinam
tvatsanATaH saKe saMKye jetAsmi sakalAn arIn
tvam eva me suhfn mitraM sAhAyyaM kartum arhasi
jahArAtmavinASAya vEdehIM rAkzasADamaH
vaYcayitvA tu pOlomIm anuhlAdo yaTA SacIm
nacirAt taM hanizyAmi rAvaRaM niSitEH SarEH
pOlomyAH pitaraM dfptaM Satakratur ivArihA
etasminn antare cEva rajaH samaBivartata
uzRAM tIvrAM sahasrAMSoS CAdayad gagane praBAm
diSaH paryAkulAS cAsan rajasA tena mUrCitAH
cacAla ca mahI sarvA saSElavanakAnanA
tato nagendrasaMkASEs tIkzRa daMzwrEr mahAbalEH
kftsnA saMCAditA BUmir asaMKyeyEH plavaMgamEH
nimezAntaramAtreRa tatas tEr hariyUTapEH
kowISataparIvArEH kAmarUpiBir AvftA
nAdeyEH pArvatIyES ca sAmudrES ca mahAbalEH
hariBir meGanirhrAdEr anyES ca vanacAriBiH
taruRAdityavarRES ca SaSigOrES ca vAnarEH
padmakesaravarRES ca SvetEr merukftAlayEH
kowIsahasrEr daSaBiH SrImAn parivftas tadA
vIraH Satabalir nAma vAnaraH pratyadfSyata
tataH kAYcanaSElABas tArAyA vIryavAn pitA
anekEr daSasAhasrEH kowiBiH pratyadfSyata
padmakesarasaMkASas taruRArkaniBAnanaH
budDimAn vAnaraSrezWaH sarvavAnarasattamaH
anIkEr bahusAhasrEr vAnarARAM samanvitaH
pitA hanumataH SrImAn kesarI pratyadfSyata
golANgUlamahArAjo gavAkzo BImavikramaH
vftaH kowisahasreRa vAnarARAm adfSyata
fkzARAM BImavegAnAM DUmraH SatrunibarhaRaH
vftaH kowisahasrAByAM dvAByAM samaBivartata
mahAcalaniBEr GorEH panaso nAma yUTapaH
AjagAma mahAvIryas tisfBiH kowiBir vftaH
nIlAYjanacayAkAro nIlo nAmATa yUTapaH
adfSyata mahAkAyaH kowiBir daSaBir vftaH
darImuKaS ca balavAn yUTapo 'ByAyayO tadA
vftaH kowisahasreRa sugrIvaM samupasTitaH
mEndaS ca dvividaS coBAv aSviputrO mahAvalO
kowikowisahasreRa vAnarARAm adfSyatAm
tataH kowisahasrARAM sahasreRa Satena ca
pfzWato 'nugataH prApto hariBir ganDamAdanaH
tataH padmasahasreRa vftaH SaNkuSatena ca
yuvarAjo 'NgadaH prAptaH pitftulyaparAkramaH
tatas tArAdyutis tAro harir BImaparAkramaH
paYcaBir harikowIBir dUrataH pratyadfSyata
indrajAnuH kapir vIro yUTapaH pratyadfSyata
ekAdaSAnAM kowInAm ISvaras tES ca saMvftaH
tato ramBas tv anuprAptas taruRAdityasaMniBaH
ayutena vftaS cEva sahasreRa Satena ca
tato yUTapatir vIro durmuKo nAma vAnaraH
pratyadfSyata kowiByAM dvAByAM parivfto balI
kElAsaSiKarAkArEr vAnarEr BImavikramEH
vftaH kowisahasreRa hanumAn pratyadfSyata
nalaS cApi mahAvIryaH saMvfto drumavAsiBiH
kowISatena saMprAptaH sahasreRa Satena ca
SaraBaH kumudo vahnir vAnaro ramBa eva ca
ete cAnye ca bahavo vAnarAH kAmarUpiRaH
Avftya pfTivIM sarvAM parvatAMS ca vanAni ca
AplavantaH plavantaS ca garjantaS ca plavaMgamAH
aByavartanta sugrIvaM sUryam aBragaRA iva
kurvARA bahuSabdAMS ca prahfzwA balaSAlinaH
SiroBir vAnarendrAya sugrIvAya nyavedayan
apare vAnaraSrezWAH saMgamya ca yaTocitam
sugrIveRa samAgamya sTitAH prAYjalayas tadA
sugrIvas tvarito rAme sarvAMs tAn vAnararzaBAn
nivedayitvA DarmajYaH sTitaH prAYjalir abravIt
yaTA suKaM parvatanirJarezu; vanezu sarvezu ca vAnarendrAH
niveSayitvA viDivad balAni; balaM balajYaH pratipattum Izwe
aTa rAjA samfdDArTaH sugrIvaH plavageSvaraH
uvAca naraSArdUlaM rAmaM parabalArdanam
AgatA vinivizwAS ca balinaH kAmarUpiRaH
vAnarendrA mahendrABA ye madvizayavAsinaH
ta ime bahusAhasrEr hariBir BImavikramEH
AgatA vAnarA GorA dEtyadAnavasaMniBAH
KyAtakarmApadAnAS ca balavanto jitaklamAH
parAkramezu viKyAtA vyavasAyezu cottamAH
pfTivyambucarA rAma nAnAnaganivAsinaH
kowyagraSa ime prAptA vAnarAs tava kiMkarAH
nideSavartinaH sarve sarve guruhite ratAH
aBipretam anuzWAtuM tava Sakzyanty ariMdama
yan manyase naravyAGra prAptakAlaM tad ucyatAm
tat sEnyaM tvadvaSe yuktam AjYApayitum arhasi
kAmam ezAm idaM kAryaM viditaM mama tattvataH
taTApi tu yaTA tattvam AjYApayitum arhasi
taTA bruvARaM sugrIvaM rAmo daSaraTAtmajaH
bAhuByAM saMparizvajya idaM vacanam abravIt
jYAyatAM sOmya vEdehI yadi jIvati vA na vA
sa ca deSo mahAprAjYa yasmin vasati rAvaRaH
aDigamya ca vEdehIM nilayaM rAvaRasya ca
prAptakAlaM viDAsyAmi tasmin kAle saha tvayA
nAham asmin praBuH kArye vAnareSa na lakzmaRaH
tvam asya hetuH kAryasya praBuS ca plavageSvara
tvam evAjYApaya viBo mama kAryaviniScayam
tvaM hi jAnAsi yat kAryaM mama vIra na saMSayaH
suhfddvitIyo vikrAntaH prAjYaH kAlaviSezavit
BavAn asmadDite yuktaH sukftArTo 'rTavittamaH
evam uktas tu sugrIvo vinataM nAma yUTapam
abravId rAma sAmniDye lakzmaRasya ca DImataH
SElABaM meGanirGozam UrjitaM plavageSvaram
somasUryAtmajEH sArDaM vAnarEr vAnarottama
deSakAlanayEr yuktaH kAryAkAryaviniScaye
vftaH SatasahasreRa vAnarARAM tarasvinAm
aDigacCa diSaM pUrvAM saSElavanakAnanAm
tatra sItAM ca vEdehIM nilayaM rAvaRasya ca
mArgaDvaM giridurgezu vanezu ca nadIzu ca
nadIM BAgIraTIM ramyAM sarayUM kOSikIM taTA
kAlindIM yamunAM ramyAM yAmunaM ca mahAgirim
sarasvatIM ca sinDuM ca SoRaM maRiniBodakam
mahIM kAlamahIM cEva SElakAnanaSoBitAm
brahmamAlAn videhAMS ca mAlavAn kASikosalAn
mAgaDAMS ca mahAgrAmAn puRqrAn vaNgAMs taTEva ca
pattanaM koSakArARAM BUmiM ca rajatAkarAm
sarvam etad vicetavyaM mfgayadBir tatas tataH
rAmasya dayitAM BAryAM sItAM daSarataH snuzAm
samudram avagAQAMS ca parvatAn pattanAni ca
mandarasya ca ye kowiM saMSritAH ke cid AyatAm
karRaprAvaraRAS cEva taTA cApy ozWakarRakAH
GorA lohamuKAS cEva javanAS cEkapAdakAH
akzayA balavantaS ca puruzAH puruzAdakAH
kirAtAH karRacUqAS ca hemANgAH priyadarSanAH
AmamInASanAs tatra kirAtA dvIpavAsinaH
antarjalacarA GorA naravyAGrA iti SrutAH
etezAm AlayAH sarve viceyAH kAnanOkasaH
giriBir ye ca gamyante plavanena plavena ca
ratnavantaM yavadvIpaM saptarAjyopaSoBitam
suvarRarUpyakaM cEva suvarRAkaramaRqitam
yavadvIpam atikramya SiSiro nAma parvataH
divaM spfSati SfNgeRa devadAnavasevitaH
etezAM giridurgezu pratApezu vanezu ca
rAvaRaH saha vEdehyA mArgitavyas tatas tataH
tataH samudradvIpAMS ca suBImAn drazwum arhaTa
tatrAsurA mahAkAyAS CAyAM gfhRanti nityaSaH
brahmaRA samanujYAtA dIrGakAlaM buBukzitAH
taM kAlameGapratimaM mahoraganizevitam
aBigamya mahAnAdaM tIrTenEva mahodaDim
tato raktajalaM BImaM lohitaM nAma sAgaram
gatA drakzyaTa tAM cEva bfhatIM kUwaSAlmalIm
gfhaM ca vEnateyasya nAnAratnaviBUzitam
tatra kElAsasaMkASaM vihitaM viSvakarmaRA
tatra SElaniBA BImA mandehA nAma rAkzasAH
SElaSfNgezu lambante nAnArUpA BayAvahAH
te patanti jale nityaM sUryasyodayanaM prati
aBitaptAS ca sUryeRa lambante sma punaH punaH
tataH pARqurameGABaM kzIrOdaM nAma sAgaram
gatA drakzyaTa durDarzA muKA hAram ivormiBiH
tasya maDye mahASveta fzaBo nAma parvataH
divyaganDEH kusumitE rajatES ca nagEr vftaH
saraS ca rAjatEH padmEr jvalitEr hemakesarEH
nAmnA sudarSanaM nAma rAjahaMsEH samAkulam
vibuDAS cAraRA yakzAH kiMnarAH sApsarogaRAH
hfzwAH samaBigacCanti nalinIM tAM riraMsavaH
kzIrodaM samatikramya tato drakzyaTa vAnarAH
jalodaM sAgaraSrezWaM sarvaBUtaBayAvaham
tatra tat kopajaM tejaH kftaM hayamuKaM mahat
asyAhus tan mahAvegam odanaM sacarAcaram
tatra vikroSatAM nAdo BUtAnAM sAgarOkasAm
SrUyate cAsamarTAnAM dfzwvA tad vaqavAmuKam
svAdUdasyottare deSe yojanAni trayodaSa
jAtarUpaSilo nAma mahAn kanakaparvataH
AsInaM parvatasyAgre sarvaBUtanamaskftam
sahasraSirasaM devam anantaM nIlavAsasaM
triSirAH kAYcanaH ketus tAlas tasya mahAtmanaH
sTApitaH parvatasyAgre virAjati savedikaH
pUrvasyAM diSi nirmARaM kftaM tat tridaSeSvarEH
tataH paraM hemamayaH SrImAn udayaparvataH
tasya kowir divaM spfzwvA Satayojanam AyatA
jAtarUpamayI divyA virAjati savedikA
sAlEs tAlEs tamAlES ca karRikArES ca puzpitEH
jAtarUpamayEr divyEH SoBate sUryasaMniBEH
tatra yojanavistAram ucCritaM daSayojanam
SfNgaM sOmanasaM nAma jAtarUpamayaM Druvam
tatra pUrvaM padaM kftvA purA vizRus trivikrame
dvitIyaM SiKaraM meroS cakAra puruzottamaH
uttareRa parikramya jambUdvIpaM divAkaraH
dfSyo Bavati BUyizWaM SiKaraM tan mahocCrayam
tatra vEKAnasA nAma vAlaKilyA maharzayaH
prakASamAnA dfSyante sUryavarRAs tapasvinaH
ayaM sudarSano dvIpaH puro yasya prakASate
yasmiMs tejaS ca cakzuS ca sarvaprAnaBftAm api
SElasya tasya kuYjezu kandarezu vanezu ca
rAvaRaH saha vEdehyA mArgitavyas tatas tataH
kAYcanasya ca SElasya sUryasya ca mahAtmanaH
AvizwA tejasA saMDyA pUrvA raktA prakASate
tataH paramagamyA syAd dik pUrvA tridaSAvftA
rahitA candrasUryAByAm adfSyA timirAvftA
SElezu tezu sarvezu kandarezu vanezu ca
ya ca noktA mayA deSA viceyA tezu jAnakI
etAvad vAnarEH SakyaM gantuM vAnarapuMgavAH
aBAskaram amaryAdaM na jAnImas tataH param
aDigamya tu vEdehIM nilayaM rAvaRasya ca
mAse pUrRe nivartaDvam udayaM prApya parvatam
UrDvaM mAsAn na vastavyaM vasan vaDyo Baven mama
sidDArTAH saMnivartaDvam aDigamya ca mETilIm
mahendrakAntAM vanazaRqa maRqitAM; diSaM caritvA nipuRena vAnarAH
avApya sItAM raGuvaMSajapriyAM; tato nivfttAH suKito BavizyaTa
tataH prasTApya sugrIvas tan mahad vAnaraM balam
dakziRAM prezayAm Asa vAnarAn aBilakzitAn
nIlam agnisutaM cEva hanumantaM ca vAnaram
pitAmahasutaM cEva jAmbavantaM mahAkapim
suhotraM ca SarIraM ca SaragulmaM taTEva ca
gajaM gavAkzaM gavayaM suzeRam fzaBaM taTA
mEndaM ca dvividaM cEva vijayaM ganDamAdanam
ulkAmuKam asaNgaM ca hutASana sutAv uBO
aNgadapramuKAn vIrAn vIraH kapigaReSvaraH
vegavikramasaMpannAn saMdideSa viSezavit
tezAm agrezaraM cEva mahad balam asaMgagam
viDAya harivIrARAm AdiSad dakziRAM diSam
ye ke cana samuddeSAs tasyAM diSi sudurgamAH
kapISaH kapimuKyAnAM sa tezAM tAn udAharat
sahasraSirasaM vinDyaM nAnAdrumalatAvftam
narmadAM ca nadIM durgAM mahoraganizevitAm
tato godAvarIM ramyAM kfzRAveRIM mahAnadIm
varadAM ca mahABAgAM mahoraganizevitAm
meKalAn utkalAMS cEva daSArRanagarARy api
avantIm aBravantIM ca sarvam evAnupaSyata
vidarBAn fzikAMS cEva ramyAn mAhizakAn api
taTA baNgAn kaliNgAMS ca kOSikAMS ca samantataH
anvIkzya daRqakAraRyaM saparvatanadIguham
nadIM godAvarIM cEva sarvam evAnupaSyata
taTEvAnDrAMS ca puRqrAMS ca colAn pARqyAn sakeralAn
ayomuKaS ca gantavyaH parvato DAtumaRqitaH
vicitraSiKaraH SrImAMS citrapuzpitakAnanaH
sacandanavanoddeSo mArgitavyo mahAgiriH
tatas tAm ApagAM divyAM prasannasalilAM SivAm
tatra drakzyaTa kAverIM vihftAm apsarogaREH
tasyAsInaM nagasyAgre malayasya mahOjasaM
drakzyaTAdityasaMkASam agastyam fzisattamam
tatas tenAByanujYAtAH prasannena mahAtmanA
tAmraparRIM grAhajuzwAM tarizyaTa mahAnadIm
sA candanavanEr divyEH pracCannA dvIpa SAlinI
kAnteva yuvatiH kAntaM samudram avagAhate
tato hemamayaM divyaM muktAmaRiviBUzitam
yuktaM kavAwaM pARqyAnAM gatA drakzyaTa vAnarAH
tataH samudram AsAdya saMpraDAryArTaniScayam
agastyenAntare tatra sAgare viniveSitaH
citranAnAnagaH SrImAn mahendraH parvatottamaH
jAtarUpamayaH SrImAn avagAQo mahArRavam
nAnAviDEr nagEH PullEr latABiS copaSoBitam
devarziyakzapravarEr apsaroBiS ca sevitam
sidDacAraRasaMGES ca prakIrRaM sumanoharam
tam upEti sahasrAkzaH sadA parvasu parvasu
dvIpas tasyApare pAre Satayojanam AyataH
agamyo mAnuzEr dIptas taM mArgaDvaM samantataH
tatra sarvAtmanA sItA mArgitavyA viSezataH
sa hi deSas tu vaDyasya rAvaRasya durAtmanaH
rAkzasADipater vAsaH sahasrAkzasamadyuteH
dakziRasya samudrasya maDye tasya tu rAkzasI
aNgAraketi viKyAtA CAyAm Akzipya BojinI
tam atikramya lakzmIvAn samudre Satayojane
giriH puzpitako nAma sidDacAraRasevitaH
candrasUryAMSusaMkASaH sAgarAmbusamAvftaH
BrAjate vipulEH SfNgEr ambaraM viliKann iva
tasyEkaM kAYcanaM SfNgaM sevate yaM divAkaraH
SvetaM rAjatam ekaM ca sevate yaM niSAkaraH
na taM kftaGnAH paSyanti na nfSaMsA na nAstikAH
praRamya SirasA SElaM taM vimArgata vAnarAH
tam atikramya durDarzAH sUryavAn nAma parvataH
aDvanA durvigAhena yojanAni caturdaSa
tatas tam apy atikramya vEdyuto nAma parvataH
sarvakAmaPalEr vfkzEH sarvakAlamanoharEH
tatra BuktvA varArhARi mUlAni ca PalAni ca
maDUni pItvA muKyAni paraM gacCata vAnarAH
tatra netramanaHkAntaH kuYjaro nAma parvataH
agastyaBavanaM yatra nirmitaM viSvakarmaRA
tatra yojanavistAram ucCritaM daSayojanam
SaraRaM kAYcanaM divyaM nAnAratnaviBUzitam
tatra BogavatI nAma sarpARAm AlayaH purI
viSAlaraTyA durDarzA sarvataH parirakzitA
rakzitA pannagEr GorEs tIkzRadaMzwrEr mahAvizEH
sarparAjo mahAGoro yasyAM vasati vAsukiH
niryAya mArgitavyA ca sA ca BogavatI purI
taM ca deSam atikramya mahAn fzaBasaMsTitaH
sarvaratnamayaH SrImAn fzaBo nAma parvataH
goSIrzakaM padmakaM ca hariSyAmaM ca candanam
divyam utpadyate yatra tac cEvAgnisamapraBam
na tu tac candanaM dfzwvA sprazwavyaM ca kadA cana
rohitA nAma ganDarvA GorA rakzanti tad vanam
tatra ganDarvapatayaH paYcasUryasamapraBAH
SElUzo grAmaRIr BikzuH SuBro baBrus taTEva ca
ante pfTivyA durDarzAs tatra svargajitaH sTitAH
tataH paraM na vaH sevyaH pitflokaH sudAruRaH
rAjaDAnI yamasyEzA kazwena tamasAvftA
etAvad eva yuzmABir vIrA vAnarapuMgavAH
SakyaM vicetuM gantuM vA nAto gatimatAM gatiH
sarvam etat samAlokya yac cAnyad api dfSyate
gatiM viditvA vEdehyAH saMnivartitam arhaTa
yas tu mAsAn nivftto 'gre dfzwA sIteti vakzyati
mattulyaviBavo BogEH suKaM sa viharizyati
tataH priyataro nAsti mama prARAd viSezataH
kftAparADo bahuSo mama banDur Bavizyati
amitabalaparAkramA Bavanto; vipulaguRezu kulezu ca prasUtAH
manujapatisutAM yaTA laBaDvaM; tad aDiguRaM puruzArTam
A.rab.haDvam
tataH prasTApya sugrIvas tAn harIn dakziRAM diSam
budDivikramasaMpannAn vAyuvegasamAYjave
aTAhUya mahAtejAH suzeRaM nAma yUTapam
tArAyAH pitaraM rAjA SvaSuraBImavikramam
abravIt prAYjalir vAkyam aBigamya praRamya ca
sAhAyyaM kuru rAmasya kftye 'smin samupasTite
vftaH SatasahasreRa vAnarARAM tarasvinAm
aBigacCa diSaM sOmya paScimAM vAruRIM praBo
surAzwrAn saha bAhlIkAY SUrABIrAMs taTEva ca
sPItAYjanapadAn ramyAn vipulAni purARi ca
puMnAgagahanaM kukziM bahuloddAlakAkulam
taTA ketakazaRqAMS ca mArgaDvaM hariyUTapAH
pratyak srotogamAS cEva nadyaH SItajalAH SivAH
tApasAnAm araRyAni kAntArA girayaS ca ye
girijAlAvftAM durgAM mArgitvA paScimAM diSam
tataH paScimam AsAdya samudraM drazwum arhaTa
timi nakrAyuta jalam akzoByam aTa vAnaraH
tataH ketakazaRqezu tamAlagahanezu ca
kapayo viharizyanti nArikelavanezu ca
tatra sItAM ca mArgaDvaM nilayaM rAvaRasya ca
marIcipattanaM cEva ramyaM cEva jawIpuram
avantIm aNgalopAM ca taTA cAlakzitaM vanam
rAzwrARi ca viSAlAni pattanAni tatas tataH
sinDusAgarayoS cEva saMgame tatra parvataH
mahAn hemagirir nAma SataSfNgo mahAdrumaH
tasya prasTezu ramyezu siMhAH pakzagamAH sTitAH
timimatsyagajAMS cEva nIqAny Aropayanti te
tAni nIqAni siMhAnAM giriSfNgagatAS ca ye
dfptAs tfptAS ca mAtaNgAs toyadasvananiHsvanAH
vicaranti viSAle 'smiMs toyapUrRe samantataH
tasya SfNgaM divasparSaM kAYcanaM citrapAdapam
sarvam ASu vicetavyaM kapiBiH kAmarUpiBiH
kowiM tatra samudre tu kAYcanIM Satayojanam
durdarSAM pariyAtrasya gatA drakzyaTa vAnarAH
kowyas tatra caturviMSad ganDarvARAM tarasvinAm
vasanty agninikASAnAM GorARAM kAmarUpiRAm
nAtyAsAdayitavyAs te vAnarEr BImavikramEH
nAdeyaM ca PalaM tasmAd deSAt kiM cit plavaMgamEH
durAsadA hi te vIrAH sattvavanto mahAbalAH
PalamUlAni te tatra rakzante BImavikramAH
tatra yatnaS ca kartavyo mArgitavyA ca jAnakI
na hi teByo BayaM kiM cit kapitvam anuvartatAm
caturBAge samudrasya cakravAn nAma parvataH
tatra cakraM sahasrAraM nirmitaM viSvakarmaRA
tatra paYcajanaM hatvA hayagrIvaM ca dAnavam
AjahAra tataS cakraM SaNKaM ca puruzottamaH
tasya sAnuzu citrezu viSAlAsu guhAsu ca
rAvaRaH saha vEdehyA mArgitavyas tatas tataH
yojanAni catuHzazwir varAho nAma parvataH
suvarRaSfNgaH suSrImAn agADe varuRAlaye
tatra prAgjyotizaM nAma jAtarUpamayaM puram
yasmin vasti duzwAtmA narako nAma guhAsu ca
tasya sAnuzu citrezu viSAlAsu guhAsu ca
rAvaRaH saha vEdehyA mArgitavyas tatas tataH
tam atikramya SElendraM kAYcanAntaranirdaraH
parvataH sarvasOvarRo DArA prasravaRAyutaH
taM gajAS ca varAhAS ca siMhA vyAGrAS ca sarvataH
aBigarjanti satataM tena Sabdena darpitAH
tasmin harihayaH SrImAn mahendraH pAkaSAsanaH
aBiziktaH surE rAjA meGavAn nAma parvataH
tam atikramya SElendraM mahendraparipAlitam
zazwiM girisahasrARi kAYcanAni gamizyaTa
taruRAdityavarRAni BrAjamAnAni sarvataH
jAtarUpamayEr vfkzEH SoBitAni supuzpitEH
tezAM maDye sTito rAjA merur uttamaparvataH
Adityena prasannena SElo dattavaraH purA
tenEvam uktaH SElendraH sarva eva tvadASrayAH
matprasAdAd Bavizyanti divArAtrO ca kAYcanAH
tvayi ye cApi vatsyanti devaganDarvadAnavAH
te Bavizyanti raktAS ca praBayA kAYcanapraBAH
AdityA vasavo rudrA marutaS ca divOkasaH
Agamya paScimAM saMDyAM merum uttamaparvatam
Adityam upatizWanti tES ca sUryo 'BipUjitaH
adfSyaH sarvaBUtAnAm astaM gacCati parvatam
yojanAnAM sahasrARi daSatAni divAkaraH
muhUrtArDena taM SIGram aBiyAti Siloccayam
SfNge tasya mahad divyaM BavanaM sUryasaMniBam
prAsAdaguRasaMbADaM vihitaM viSvakarmaRA
SoBitaM taruBiS citrEr nAnApakzisamAkulEH
niketaM pASahastasya varuRasya mahAtmanaH
antarA merum astaM ca tAlo daSaSirA mahAn
jAtarUpamayaH SrImAn BrAjate citravedikaH
tezu sarvezu durgezu saraHsu ca saritsu ca
rAvaRaH saha vEdehyA mArgitavyas tatas tataH
yatra tizWati DarmAtmA tapasA svena BAvitaH
merusAvarRir ity eva KyAto vE brahmaRA samaH
prazwavyo merusAvarRir maharziH sUryasaMniBaH
praRamya SirasA BUmO pravfttiM mETilIM prati
etAvaj jIvalokasya BAskaro rajanIkzaye
kftvA vitimiraM sarvam astaM gacCati parvatam
etAvad vAnarEH SakyaM gantuM vAnarapuMgavAH
aBAskaram amaryAdaM na jAnImas tataH param
aDigamya tu vEdehIM nilayaM rAvaRasya ca
astaM parvatam AsAdya pUrRe mAse nivartata
UrDvaM mAsAn na vastavyaM vasan vaDyo Baven mama
sahEva SUro yuzmABiH SvaSuro me gamizyati
SrotavyaM sarvam etasya BavadBir dizwa kAriBiH
gurur eza mahAbAhuH SvaSuro me mahAbalaH
BavantaS cApi vikrAntAH pramARaM sarvakarmasu
pramARam enaM saMsTApya paSyaDvaM paScimAM diSam
dfzwAyAM tu narendrasyA patnyAm amitatejasaH
kftakftyA BavizyAmaH kftasya pratikarmaRA
ato 'nyad api yat kiM cit kAryasyAsya hitaM Bavet
saMpraDArya BavadBiS ca deSakAlArTasaMhitam
tataH suzeRa pramuKAH plavaMgamAH; sugrIvavAkyaM nipuRaM niSamya
Amantrya sarve plavagADipaM te; jagmur diSaM tAM varuRABiguptAm
tataH saMdiSya sugrIvaH SvaSuraM paScimAM diSam
vIraM SatabaliM nAma vAnaraM vAnararzaBaH
uvAca rAjA mantrajYaH sarvavAnarasaMmatam
vAkyam AtmahitaM cEva rAmasya ca hitaM taTA
vftaH SatasahasreRa tvadviDAnAM vanOkasAm
vEvasvata sutEH sArDaM pratizWasva svamantriBiH
diSaM hy udIcIM vikrAntAM himaSElAvataMsakAm
sarvataH parimArgaDvaM rAmapatnIm aninditAm
asmin kArye vinivftte kfte dASaraTeH priye
fRAn muktA BavizyAmaH kftArTArTavidAM varAH
kftaM hi priyam asmAkaM rAGaveRa mahAtmanA
tasya cet pratikAro 'sti saPalaM jIvitaM Bavet
etAM budDiM samAsTAya dfSyate jAnakI yaTA
taTA BavadBiH kartavyam asmatpriyahitEziBiH
ayaM hi sarvaBUtAnAM mAnyas tu narasattamaH
asmAsu cAgataprItI rAmaH parapuraMjayaH
imAni vanadurgARi nadyaH SElAntarARi ca
BavantaH parimArgaMs tu budDivikramasaMpadA
tatra mlecCAn pulindAMS ca SUrasenAMs taTAiva ca
prasTAlAn BaratAMS cEva kurUMS ca saha madrakEH
kAmbojAn yavanAMS cEva SakAn ArawwakAn api
bAhlIkAn fzikAMS cEva pOravAn aTa waNkaRAn
cInAn paramacInAMS ca nIhArAMS ca punaH punaH
anvizya daradAMS cEva himavantaM vicinvaTa
loDrapadmakazaRqezu devadAruvanezu ca
rAvaRaH saha vEdehya mArgitavyas tatas tataH
tataH somASramaM gatvA devaganDarvasevitam
kAlaM nAma mahAsAnuM parvataM taM gamizyaTa
mahatsu tasya SfNgezu nirdarezu guhAsu ca
vicinuDvaM mahABAgAM rAmapatnIM yaSasvinIm
tam atikramya SElendraM hemavargaM mahAgirim
tataH sudarSanaM nAma parvataM gantum arhaTa
tasya kAnanazaRqezu nirdarezu guhAsu ca
rAvaRaH saha vEdehyA mArgitavyas tatas tataH
tam atikramya cAkASaM sarvataH Satayojanam
aparvatanadI vfkzaM sarvasattvavivarjitam
taM tu SIGram atikramya kAntAraM romaharzaRam
kElAsaM pARquraM SElaM prApya hfzwA BavizyaTa
tatra pARqurameGABaM jAmbUnadaparizkftam
kuberaBavanaM divyaM nirmitaM viSvakarmaRA
viSAlA nalinI yatra praBUtakamalotpalA
haMsakAraRqavAkIrRA apsarogaRasevitA
tatra vESravaRo rAjA sarvaBUtanamaskftaH
Danado ramate SrImAn guhyakEH saha yakzarAw
tasya candranikaSezu parvatezu guhAsu ca
rAvaRaH saha vEdehyA mArgitavyas tatas tataH
krOYcaM tu girim AsAdya bilaM tasya sudurgamam
apramattEH pravezwavyaM duzpraveSaM hi tat smftam
vasanti hi mahAtmAnas tatra sUryasamapraBAH
devEr apy arcitAH samyag devarUpA maharzayaH
krOYcasya tu guhAS cAnyAH sAnUni SiKarARi ca
nirdarAS ca nitambAS ca vicetavyAs tatas tataH
krOYcasya SiKaraM cApi nirIkzya ca tatas tataH
avfkzaM kAmaSElaM ca mAnasaM vihagAlayam
na gatis tatra BUtAnAM devadAnavarakzasAm
sa ca sarvEr vicetavyaH sasAnuprasTaBUDaraH
krOYcaM girim atikramya mEnAko nAma parvataH
mayasya BavanaM tatra dAnavasya svayaM kftam
mEnAkas tu vicetavyaH sasAnuprasTakandaraH
strIRAm aSvamuKInAM ca niketAs tatra tatra tu
taM deSaM samatikramya ASramaM sidDasevitam
sidDA vEKAnasAs tatra vAlaKilyAS ca tApasAH
vandyAs te tu tapaHsidDAs tApasA vItakalmazAH
prazwavyAS cApi sItAyAH pravfttaM vinayAnvitEH
hemapuzkarasaMCannaM tatra vEKAnasaM saraH
taruRAdityasaMkASEr haMsEr vicaritaM SuBEH
OpavAhyaH kuberasya sarvaBOma iti smftaH
gajaH paryeti taM deSaM sadA saha kareRuBiH
tat sAraH samatikramya nazwacandradivAkaram
anakzatragaRaM vyoma nizpayodam anAadimat
gaBastiBir ivArkasya sa tu deSaH prakASate
viSrAmyadBis tapaH sidDEr devakalpEH svayampraBEH
taM tu deSam atikramya SElodA nAma nimnagA
uBayos tIrayor yasyAH kIcakA nAma veRavaH
te nayanti paraM tIraM sidDAn pratyAnayanti ca
uttarAH kuravas tatra kftapuRyapratiSriyAH
tataH kAYcanapadmABiH padminIBiH kftodakAH
nIlavEdUryapatrAQyA nadyas tatra sahasraSaH
raktotpalavanES cAtra maRqitAS ca hiraRmayEH
taruRAdityasadfSEr BAnti tatra jalASayAH
mahArhamaRipatrES ca kAYcanapraBa kesarEH
nIlotpalavanES citrEH sa deSaH sarvatovftaH
nistulABiS ca muktABir maRiBiS ca mahADanEH
udBUtapulinAs tatra jAtarUpES ca nimnagAH
sarvaratnamayES citrEr avagAQA nagottamEH
jAtarUpamayES cApi hutASanasamapraBEH
nityapuzpaPalAS cAtra nagAH patraraTAkulAH
divyaganDarasasparSAH sarvakAmAn sravanti ca
nAnAkArARi vAsAMsi Palanty anye nagottamAH
muktAvEdUryacitrARi BUzaRAni taTEva ca
strIRAM yAny anurUpARi puruzARAM taTEva ca
sarvartusuKasevyAni Palanty anye nagottamAH
mahArhARi vicitrARi hEmAny anye nagottamAH
SayanAni prasUyante citrAstAraRavanti ca
manaHkAntAni mAlyAni Palanty atrApare drumAH
pAnAni ca mahArhARi BakzyARi viviDAni ca
striyaS ca guRasaMpannA rUpayOvanalakzitAH
ganDarvAH kiMnarA sidDA nAgA vidyADarAs taTA
ramante sahitAs tatra nArIBir BAskarapraBAH
sarve sukftakarmARaH sarve ratiparAyaRAH
sarve kAmArTasahitA vasanti saha yozitaH
gItavAditranirGozaH sotkfzwahasitasvanaH
SrUyate satataM tatra sarvaBUtamanoharaH
tatra nAmuditaH kaS cin nAsti kaS cid asatpriyaH
ahany ahani varDante guRAs tatra manoramAH
samatikramya taM deSam uttaras toyasAM niDiH
tatra somagirir nAma maDye hemamayo mahAn
indralokagatA ye ca brahmalokagatAS ca ye
devAs taM samavekzante girirAjaM divaM gatam
sa tu deSo visUryo 'pi tasya BAsA prakASate
sUryalakzmyABivijYeyas tapaseva vivasvatA
BagavAn api viSvAtmA SamBur ekAdaSAtmakaH
brahmA vasati deveSo brahmarziparivAritaH
na kaTaM cana gantavyaM kurURAm uttareRa vaH
anyezAm api BUtAnAM nAtikrAmati vE gatiH
sA hi somagirir nAma devAnAm api durgamaH
tam Alokya tataH kzipram upAvartitum arhaTa
etAvad vAnarEH SakyaM gantuM vAnarapuMgavAH
aBAskaram amaryAdaM na jAnImas tataH param
sarvam etad vicetavyaM yan mayA parikIrtitam
yad anyad api noktaM ca tatrApi kriyatAM matiH
tataH kftaM dASaraTer mahat priyaM; mahattaraM cApi tato mama priyam
kftaM Bavizyaty anilAnalopamA; videhajA darSanajena karmaRA
tataH kftArTAH sahitAH sabAnDavA; mayArcitAH sarvaguREr manoramEH
carizyaTorvIM pratiSAntaSatravaH; sahapriyA BUtaDarAH plavaMgamAH
viSezeRa tu sugrIvo hanumatyarTam uktavAn
sa hi tasmin hariSrezWe niScitArTo 'rTasADane
na BUmO nAntarikze vA nAmbare nAmarAlaye
nApsu vA gatisaMgaM te paSyAmi haripuMgava
sAsurAH sahaganDarvAH sanAganaradevatAH
viditAH sarvalokAs te sasAgaraDarADarAH
gatir vegaS ca tejaS ca lAGavaM ca mahAkape
pitus te sadfSaM vIra mArutasya mahOjasaH
tejasA vApi te BUtaM samaM Buvi na vidyate
tad yaTA laByate sItA tattvam evopapAdaya
tvayy eva hanumann asti balaM budDiH parAkramaH
deSakAlAnuvfttaS ca nayaS ca nayapaRqita
tataH kAryasamAsaMgam avagamya hanUmati
viditvA hanumantaM ca cintayAm Asa rAGavaH
sarvaTA niScitArTo 'yaM hanUmati harISvaraH
niScitArTataraS cApi hanUmAn kAryasADane
tad evaM prasTitasyAsya parijYAtasya karmaBiH
BartrA parigfhItasya DruvaH kAryaPalodayaH
taM samIkzya mahAtejA vyavasAyottaraM harim
kftArTa iva saMvfttaH prahfzwendriyamAnasaH
dadO tasya tataH prItaH svanAmANkopaSoBitam
aNgulIyam aBijYAnaM rAjaputryAH paraMtapaH
anena tvAM hariSrezWa cihnena janakAtmajA
matsakASAd anuprAptam anudvignAnupaSyati
vyavasAyaS ca te vIra sattvayuktaS ca vikramaH
sugrIvasya ca saMdeSaH sidDiM kaTayatIva me
sa tad gfhya hariSrezWaH sTApya mUrDni kftAYjaliH
vanditvA caraRO cEva prasTitaH plavagottamaH
sa tat prakarzan hariRAM balaM mahad; baBUva vIraH pavanAtmajaH kapi
gatAmbude vyomni viSudDamaRqalaH; SaSIva nakzatragaRopaSoBitaH
atibalabalam ASritas tavAhaM; harivaravikramavikramEr analpEH
pavanasuta yaTABigamyate sA; janakasutA hanumaMs taTA kuruzva
tad ugraSAsanaM Bartur vijYAya haripuMgavAH
SalaBA iva saMCAdya medinIM saMpratasTire
rAmaH prasravaRe tasmin nyavasat sahalakzmaRaH
pratIkzamARas taM mAsaM yaH sItADigame kftaH
uttarAM tu diSaM ramyAM girirAjasamAvftAm
pratasTe sahasA vIro hariH Satabalis tadA
pUrvAM diSaM prati yayO vinato hariyUTapaH
tArANgadAdi sahitaH plavagaH pavanAtmajaH
agastyacaritAm ASAM dakziRAM hariyUTapaH
paScimAM tu diSaM GorAM suzeRaH plavageSvaraH
pratasTe hariSArdUlo BfSaM varuRapAlitAm
tataH sarvA diSo rAjA codayitvA yaTA taTam
kapisenA patIn muKyAn mumoda suKitaH suKam
evaM saMcoditAH sarve rAjYA vAnarayUTapAH
svAM svAM diSam aBipretya tvaritAH saMpratasTire
nadantaS connadantaS ca garjantaS ca plavaMgamAH
kzvelanto DAvamAnAS ca yayuH plavagasattamAH
AnayizyAmahe sItAM hanizyAmaS ca rAvaRam
aham eko hanizyAmi prAptaM rAvaRam Ahave
tataS conmaTya sahasA harizye janakAtmajAm
vepamAnaM SrameRAdya BavadBiH sTIyatAm iti
eka evAharizyAmi pAtAlAd api jAnakIm
viDamizyAmy ahaM vfkzAn dArayizyAmy ahaM girIn
DaraRIM dArayizyAmi kzoBayizyAmi sAgarAn
ahaM yojanasaMKyAyAH plavitA nAtra saMSayaH
SataM yojanasaMKyAyAH SataM samaDikaM hy aham
BUtale sAgare vApi SElezu ca vanezu ca
pAtAlasyApi vA maDye na mamAcCidyate gatiH
ity ekEkaM tadA tatra vAnarA baladarpitAH
UcuS ca vacanaM tasmin harirAjasya saMniDO
gatezu vAnarendrezu rAmaH sugrIvam abravIt
kaTaM BavAn vinAjIte sarvaM vE maRqalaM BuvaH
sugrIvas tu tato rAmam uvAca praRatAtmavAn
SrUyatAM sarvam AKyAsye vistareRa nararzaBa
yadA tu dunduBiM nAma dAnavaM mahizAkftim
parikAlayate vAlI malayaM prati parvatam
tadA viveSa mahizo malayasya guhAM prati
viveSa vAlI tatrApi malayaM tajjiGAMsayA
tato 'haM tatra nikzipto guhAd vArivinItavat
na ca nizkramate vAlI tadA saMvatsare gate
tataH kzatajavegena ApupUre tadA bilam
tad ahaM vismito dfzwvA BrAtfSokavizArditaH
aTAhaM kftabudDis tu suvyaktaM nihato guruH
SilAparvatasaMkASA biladvAri mayA kftA
aSaknuvan nizkramituM mahizo vinaSed iti
tato 'ham AgAM kizkinDAM nirASas tasya jIvite
rAjyaM ca sumahat prAptaM tArA ca rumayA saha
mitrES ca sahitas tatra vasAmi vigatajvaraH
AjagAma tato vAlI hatvAM taM dAnavarzaBam
tato 'ham adadAM rAjyaM gOravAd BayayantritaH
sa mAM jiGAMsur duzwAtmA vAlI pravyaTitendriyaH
parilAkayate kroDAd DAvantaM sacivEH saha
tato 'haM vAlinA tena sAnubanDaH praDAvitaH
nadIS ca viviDAH paSyan vanAni nagarARi ca
AdarSatalasaMkASA tato vE pfTivI mayA
alAtacakrapratimA dfzwA gozpadavat tadA
tataH pUrvam ahaM gatvA dakziRAm aham ASritaH
diSaM ca paScimAM BUyo gato 'smi BayaSaNkitaH
uttarAM tu diSaM yAntaM hanumAn mAm aTAbravIt
idAnIM me smftaM rAjan yaTA vAlI harISvaraH
mataNgena tadA Sapto hy asminn ASramamaRqale
praviSed yadi vA vAlI mUrDAsya SataDA Bavet
tatra vAsaH suKo 'smAkaM nirudvigno Bavizyati
tataH parvatam AsAdya fSyamUkaM nfpAtmaja
na viveSa tadA vAlI mataNgasya BayAt tadA
evaM mayA tadA rAjan pratyakzam upalakzitam
pfTivImaRqalaM kftsnaM guhAm asmy Agatas tataH
darSanArTaM tu vEdehyAH sarvataH kapiyUTapAH
vyAdizwAH kapirAjena yaToktaM jagmur aYjasA
sarAMsi saritaH kakzAn AkASaM nagarARi ca
nadIdurgAMs taTA SElAn vicinvanti samantataH
sugrIveRa samAKyAtAn sarve vAnarayUTapAH
pradeSAn pravicinvanti saSElavanakAnanAn
vicintya divasaM sarve sItADigamane DftAH
samAyAnti sma medinyAM niSAkAleSu vAnarAH
sarvartukAMS ca deSezu vAnarAH saPalAn drumAn
AsAdya rajanIM SayyAM cakruH sarvezv ahaHsu te
tad ahaH praTamaM kftvA mAse prasravaRaM gatAH
kapirAjena saMgamya nirASAH kapiyUTapAH
vicitya tu diSaM pUrvAM yaToktAM sacivEH saha
adfzwvA vinataH sItAm AjagAma mahAbalaH
uttarAM tu diSaM sarvAM vicitya sa mahAkapiH
AgataH saha sEnyena vIraH Satabalis tadA
suzeRaH paScimAm ASAM vicitya saha vAnarEH
sametya mAse saMpUrRe sugrIvam upacakrame
taM prasravaRapfzWasTaM samAsAdyABivAdya ca
AsInaM saha rAmeRa sugrIvam idam abruvan
vicitAH parvatAH sarve vanAni nagarARi ca
nimnagAH sAgarAntAS ca sarve janapadAs taTA
guhAS ca vicitAH sarvA yAs tvayA parikIrtitAH
vicitAS ca mahAgulmA latAvitatasaMtatAH
gahanezu ca deSezu durgezu vizamezu ca
sattvAny atipramARAni vicitAni hatAni ca
ye cEva gahanA deSA vicitAs te punaH punaH
udArasattvABijano mahAtmA; sa mETilIM drakzyati vAnarendraH
diSaM tu yAm eva gatA tu sItA; tAm AsTito vAyusuto hanUmAn
sahatArANgadAByAM tu gatvA sa hanumAn kapiH
sugrIveRa yaToddizwaM taM deSam upacakrame
sa tu dUram upAgamya sarvEs tEH kapisattamEH
vicinoti sma vinDyasya guhAS ca gahanAni ca
parvatAgrAn nadIdurgAn sarAMsi vipulAn drumAn
vfkzazaRqAMS ca viviDAn parvatAn GanapAdapAn
anvezamARAs te sarve vAnarAH sarvato diSam
na sItAM dadfSur vIrA mETilIM janakAtmajAm
te Bakzayanto mUlAni PalAni viviDAni ca
anvezamARA durDarzA nyavasaMs tatra tatra ha
sa tu deSo duranvezo guhAgahanavAn mahAn
tyaktvA tu taM tadA deSaM sarve vE hariyUTapAH
deSam anyaM durADarzaM viviSuS cAkutoBayAH
yatra vanDyaPalA vfkzA vipuzpAH parRavarjitAH
nistoyAH sarito yatra mUlaM yatra sudurlaBam
na santi mahizA yatra na mfgA na ca hastinaH
SArdUlAH pakziRo vApi ye cAnye vanagocarAH
snigDapatrAH sTale yatra padminyaH PullapaNkajAH
prekzaRIyAH suganDAS ca BramarES cApi varjitAH
kaRqur nAma mahABAgaH satyavAdI tapoDanaH
maharziH paramAmarzI niyamEr duzpraDarzaRaH
tasya tasmin vane putro bAlako daSavArzikaH
pranazwo jIvitAntAya krudDas tatra mahAmuniH
tena DarmAtmanA SaptaM kftsnaM tatra mahad vanam
aSaraRyaM durADarzaM mfgapakzivivarjitam
tasya te kAnanAntAMs tu girIRAM kandarARi ca
praBavAni nadInAMca vicinvanti samAhitAH
tatra cApi mahAtmAno nApaSyaY janakAtmajAm
hartAraM rAvaRaM vApi sugrIvapriyakAriRaH
te praviSya tu taM BImaM latAgulmasamAvftam
dadfSuH krUrakarmARam asuraM suranirBayam
taM dfzwvA vanarA GoraM sTitaM SElam ivAparam
gAQaM parihitAH sarve dfzwvA taM parvatopamam
so 'pi tAn vAnarAn sarvAn nazwAH sTety abravId balI
aByaDAvata saMkrudDo muzwim udyamya saMhitam
tam ApatantaM sahasA vAliputro 'Ngadas tadA
rAvaRo 'yam iti jYAtvA talenABijaGAna ha
sa vAliputrABihato vaktrAc CoRitam udvaman
asuro nyapatad BUmO paryasta iva parvataH
te tu tasmin nirucCvAse vAnarA jitakASinaH
vyacinvan prAyaSas tatra sarvaM tad girigahvaram
vicitaM tu tataH kftvA sarve te kAnanaM punaH
anyadevAparaM GoraM viviSur girigahvaram
te vicintya punaH KinnA vinizpatya samAgatAH
ekAnte vfkzamUle tu nizedur dInamAnasAH
aTANgadas tadA sarvAn vAnarAn idam abravIt
pariSrAnto mahAprAjYaH samASvAsya SanEr vacaH
vanAni girayo nadyo durgARi gahanAni ca
daryo giriguhAS cEva vicitA naH samantataH
tatra tatra sahAsmABir jAnakI na ca dfSyate
tad vA rakzo hftA yena sItA surasutopamA
kAlaS ca no mahAn yAtaH sugrIvaS cograSAsanaH
tasmAd BavantaH sahitA vicinvantu samantataH
vihAya tandrIM SokaM ca nidrAM cEva samutTitAm
vicinuDvaM yaTA sItAM paSyAmo janakAtmajAm
anirvedaM ca dAkzyaM ca manasaS cAparAjayam
kAryasidDikarARy Ahus tasmAd etad bravImy aham
adyApIdaM vanaM durgaM vicinvantu vanOkasaH
KedaM tyaktvA punaH sarvaM vanam etad vicIyatAm
avaSyaM kriyamARasya dfSyate karmaRaH Palam
alaM nirvedam Agamya na hi no malinaM kzamam
sugrIvaH kroDano rAjA tIkzRadaRqaS ca vAnarAH
BetavyaM tasya satataM rAmasya ca mahAtmanaH
hitArTam etad uktaM vaH kriyatAM yadi rocate
ucyatAM vA kzamaM yan naH sarvezAm eva vAnarAH
aNgadasya vacaH SrutvA vacanaM ganDamAdanaH
uvAcAvyaktayA vAcA pipAsA SramaKinnayA
sadfSaM Kalu vo vAkyam aNgado yad uvAca ha
hitaM cEvAnukUlaM ca kriyatAm asya BAzitam
punar mArgAmahe SElAn kandarAMS ca darIs taTA
kAnanAni ca SUnyAni giriprasravaRAni ca
yaToddizWAni sarvARi sugrIveRa mahAtmanA
vicinvantu vanaM sarve giridurgARi sarvaSaH
tataH samutTAya punar vAnarAs te mahAbalAH
vinDyakAnanasaMkIrRAM vicerur dakziRAM diSam
te SAradABrapratimaM SrImadrajataparvatam
SfNgavantaM darIvantam aDiruhya ca vAnarAH
tatra loDravanaM ramyaM saptaparRavanAni ca
vicinvanto harivarAH sItAdarSanakANkziRaH
tasyAgram aDirUQAs te SrAntA vipulavikramAH
na paSyanti sma vEdehIM rAmasya mahizIM priyAm
te tu dfzwigataM kftvA taM SElaM bahukandaram
avArohanta harayo vIkzamARAH samantataH
avaruhya tato BUmiM SrAntA vigatacetasaH
sTitvA muhUrtaM tatrATa vfkzamUlam upASritAH
te muhUrtaM samASvastAH kiM cid BagnapariSramAH
punar evodyatAH kftsnAM mArgituM dakziRAM diSam
hanumatpramuKAs te tu prasTitAH plavagarzaBAH
vinDyam evAditas tAvad vicerus te samantataH
saha tArANgadAByAM tu saMgamya hanumAn kapiH
vicinoti sma vinDyasya guhAS ca gahanAni ca
siMhaSArdUlajuzwAS ca guhAS ca paritas taTA
vizamezu nagendrasya mahAprasravaRezu ca
tezAM tatrEva vasatAM sa kAlo vyatyavartata
sa hi deSo duranvezo guhA gahanavAn mahAn
tatra vAyusutaH sarvaM vicinoti sma parvatam
paraspareRa rahitA anyonyasyAvidUrataH
gajo gavAkzo gavayaH SaraBo ganDamAdanaH
mEndaS ca dvividaS cEva hanumAY jAmbavAn api
aNgado yuvarAjaS ca tAraS ca vanagocaraH
girijAlAvftAn deSAn mArgitvA dakziRAM diSam
kzutpipAsA parItAS ca SrAntAS ca salilArTinaH
avakIrRaM latAvfkzEr dadfSus te mahAbilam
tataH krOYcAS ca haMsAS ca sArasAS cApi nizkraman
jalArdrAS cakravAkAS ca raktANgAH padmareRuBiH
tatas tad bilam AsAdya suganDi duratikramam
vismayavyagramanaso baBUvur vAnararzaBAH
saMjAtapariSaNkAs te tad bilaM plavagottamAH
aByapadyanta saMhfzwAs tejovanto mahAbalAH
tataH parvatakUwABo hanumAn mArutAtmajaH
abravId vAnarAn sarvAn kAntAra vanakovidaH
girijAlAvftAn deSAn mArgitvA dakziRAM diSam
vayaM sarve pariSrAntA na ca paSyAmi mETilIm
asmAc cApi bilAd DaMsAH krOYcAS ca saha sArasEH
jalArdrAS cakravAkAS ca nizpatanti sma sarvaSaH
nUnaM salilavAn atra kUpo vA yadi vA hradaH
taTA ceme biladvAre snigDAs tizWanti pAdapAH
ity uktAs tad bilaM sarve viviSus timirAvftam
acandrasUryaM harayo dadfSU romaharzaRam
tatas tasmin bile durge nAnApAdapasaMkule
anyonyaM saMparizvajya jagmur yojanam antaram
te nazwasaMjYAs tfzitAH saMBrAntAH salilArTinaH
paripetur bile tasmin kaM cit kAlam atandritAH
te kfSA dInavadanAH pariSrAntAH plavaMgamAH
AlokaM dadfSur vIrA nirASA jIvite tadA
tatas taM deSam Agamya sOmyaM vitimiraM vanam
dadfSuH kAYcanAn vfkzAn dIptavESvAnarapraBAn
sAlAMs tAlAMS ca puMnAgAn kakuBAn vaYjulAn DavAn
campakAn nAgavfkzAMS ca karRikArAMS ca puzpitAn
taruRAdityasaMkASAn vEdUryamayavedikAn
nIlavEdUryavarRAS ca padminIH patagAvftAH
mahadBiH kAYcanEr vfkzEr vftaM bAlArka saMniBEH
jAtarUpamayEr matsyEr mahadBiS ca sakacCapEH
nalinIs tatra dadfSuH prasannasalilAyutAH
kAYcanAni vimAnAni rAjatAni taTEva ca
tapanIyagavAkzARi muktAjAlAvftAni ca
hEmarAjataBOmAni vEdUryamaRimanti ca
dadfSus tatra harayo gfhamuKyAni sarvaSaH
puzpitAn Palino vfkzAn pravAlamaRisaMniBAn
kAYcanaBramarAMS cEva maDUni ca samantataH
maRikAYcanacitrARi SayanAny AsanAni ca
mahArhARi ca yAnAni dadfSus te samantataH
hEmarAjatakAMsyAnAM BAjanAnAM ca saMcayAn
agarURAM ca divyAnAM candanAnAM ca saMcayAn
SucIny aByavahAryARi mUlAni ca PalAni ca
mahArhARi ca pAnAni maDUni rasavanti ca
divyAnAm ambarARAM ca mahArhARAM ca saMcayAn
kambalAnAM ca citrARAm ajinAnAM ca saMcayAn
tatra tatra vicinvanto bile tatra mahApraBAH
dadfSur vAnarAH SUrAH striyaM kAM cid adUrataH
tAM dfzwvA BfSasaMtrastAS cIrakfzRAjinAmbarAm
tApasIM niyatAhArAM jvalantIm iva tejasA
tato hanUmAn girisaMnikASaH; kftAYjalis tAm aBivAdya vfdDAm
papracCa kA tvaM BavanaM bilaM ca; ratnAni cemAni vadasva kasya
ity uktvA hanumAMs tatra punaH kfzRAjinAmbarAm
abravIt tAM mahABAgAM tApasIM DarmacAriRIm
idaM pravizwAH sahasA bilaM timirasaMvftam
kzutpipAsA pariSrAntAH pariKinnAS ca sarvaSaH
mahad DiraRyA vivaraM pravizwAH sma pipAsitAH
imAMs tv evaM viDAn BAvAn viviDAn adButopamAn
dfzwvA vayaM pravyaTitAH saMBrAntA nazwacetasaH
kasyeme kAYcanA vfkzAs taruRAdityasaMniBAH
SucIny aByavahAryARi mUlAni ca PalAni ca
kAYcanAni vimAnAni rAjatAni gfhARi ca
tapanIya gavAkzARi maRijAlAvftAni ca
puzpitAH PAlavantaS ca puRyAH suraBiganDinaH
ime jAmbUnadamayAH pAdapAH kasya tejasA
kAYcanAni ca padmAni jAtAni vimale jale
kaTaM matsyAS ca sOvarRA caranti saha kacCapEH
AtmAnam anuBAvaM ca kasya cEtat tapobalam
ajAnatAM naH sarvezAM sarvam AKyAtum arhasi
evam uktA hanumatA tApasI DarmacAriRI
pratyuvAca hanUmantaM sarvaBUtahite ratA
mayo nAma mahAtejA mAyAvI dAnavarzaBaH
tenedaM nirmitaM sarvaM mAyayA kAYcanaM vanam
purA dAnavamuKyAnAM viSvakarmA baBUva ha
yenedaM kAYcanaM divyaM nirmitaM Bavanottamam
sa tu varzasahasrARi tapas taptvA mahAvane
pitAmahAd varaM leBe sarvam OSasanaM Danam
viDAya sarvaM balavAn sarvakAmeSvaras tadA
uvAsa suKitaH kAlaM kaM cid asmin mahAvane
tam apsarasi hemAyAM saktaM dAnavapuMgavam
vikramyEvASaniM gfhya jaGAneSaH puraMdaraH
idaM ca brahmaRA dattaM hemAyE vanam uttamam
SASvataH kAmaBogaS ca gfhaM cedaM hiraRmayam
duhitA merusAvarRer ahaM tasyAH svayaM praBA
idaM rakzAmi BavanaM hemAyA vAnarottama
mama priyasaKI hemA nfttagItaviSAradA
tayA dattavarA cAsmi rakzAmi Bavanottamam
kiM kAryaM kasya vA hetoH kAntArARi prapadyaTa
kaTaM cedaM vanaM durgaM yuzmABir upalakzitam
imAny aByavahAryARi mUlAni ca PalAni ca
BuktvA pItvA ca pAnIyaM sarvaM me vaktum arhaTa
aTa tAn abravIt sarvAn viSrAntAn hariyUTapAn
idaM vacanam ekAgrA tApasI DarmacAriRI
vAnarA yadi vaH KedaH pranazwaH PalaBakzaRAt
yadi cEtan mayA SrAvyaM Srotum icCAmi kaTyatAm
tasyAs tad vacanaM SrutvA hanumAn mArutAtmajaH
Arjavena yaTAtattvam AKyAtum upacakrame
rAjA sarvasya lokasya mahendravaruRopamaH
rAmo dASaraTiH SrImAn pravizwo daRqakAvanam
lakzmaRena saha BrAtrA vEdehyA cApi BAryayA
tasya BAryA janasTAnAd rAvaRena hftA balAt
vIras tasya saKA rAjYaH sugrIvo nAma vAnaraH
rAjA vAnaramuKyAnAM yena prasTApitA vayam
agastyacaritAm ASAM dakziRAM yamarakzitAm
sahEBir vAnarEr muKyEr aNgadapramuKEr vayam
rAvaRaM sahitAH sarve rAkzasaM kAmarUpiRam
sItayA saha vEdehyA mArgaDvam iti coditAH
vicitya tu vayaM sarve samagrAM dakziRAM diSam
buBukzitAH pariSrAntA vfkzamUlam upASritAH
vivarRavadanAH sarve sarve DyAnaparAyaRAH
nADigacCAmahe pAraM magnAS cintAmahArRave
cArayantas tataS cakzur dfzwavanto mahad bilam
latApAdapasaMCannaM timireRa samAvftam
asmAd DaMsA jalaklinnAH pakzEH salilareRuBiH
kurarAH sArasAS cEva nizpatanti patatriRaH
sADv atra praviSAmeti mayA tUktAH plavaMgamAH
tezAm api hi sarvezAm anumAnam upAgatam
gacCAmaH praviSAmeti BartfkAryatvarAnvitAH
tato gAQaM nipatitA gfhya hastO parasparam
idaM pravizwAH sahasA bilaM timirasaMvftam
etan naH kAyam etena kftyena vayam AgatAH
tvAM cEvopagatAH sarve paridyUnA buBukzitAH
AtiTyaDarmadattAni mUlAni ca PalAni ca
asmABir upaBuktAni buBukzAparipIqitEH
yat tvayA rakzitAH sarve mriyamARA buBukzayA
brUhi pratyupakArArTaM kiM te kurvantu vAnarAH
evam uktA tu sarvajYA vAnarEs tEH svayaMpraBA
pratyuvAca tataH sarvAn idaM vAnarayUTapam
sarvezAM parituzwAsmi vAnarARAM tarasvinAm
carantyA mama DarmeRa na kAryam iha kena cit
evam uktaH SuBaM vAkyaM tApasyA DarmasaMhitam
uvAca hanumAn vAkyaM tAm aninditacezwitAm
SaraRaM tvAM prapannAH smaH sarve vE DarmacAriRi
yaH kftaH samayo 'smAkaM sugrIveRa mahAtmanA
sa tu kAlo vyatikrAnto bile ca parivartatAm
sA tvam asmAd bilAd GorAd uttArayitum arhasi
tasmAt sugrIvavacanAd atikrAntAn gatAyuzaH
trAtum arhasi naH sarvAn sugrIvaBayaSaNkitAn
mahac ca kAryam asmABiH kartavyaM DarmacAriRi
tac cApi na kftaM kAryam asmABir iha vAsiBiH
evam uktA hanumatA tApasI vAkyam abravIt
jIvatA duzkaraM manye pravizwena nivartitum
tapasas tu praBAvena niyamopArjitena ca
sarvAn eva bilAd asmAd udDarizyAmi vAnarAn
nimIlayata cakzUMzi sarve vAnarapuMgavAH
na hi nizkramituM Sakyam animIlitalocanEH
tataH saMmIlitAH sarve sukumArANgulEH karEH
sahasA pidaDur dfzwiM hfzwA gamanakANkziRaH
vAnarAs tu mahAtmAno hastarudDamuKAs tadA
nimezAntaramAtreRa bilAd uttAritAs tayA
tatas tAn vAnarAn sarvAMs tApasI DarmacAriRI
niHsftAn vizamAt tasmAt samASvAsyedam abravIt
eza vinDyo giriH SrImAn nAnAdrumalatAyutaH
eza prasavaRaH SElaH sAgaro 'yaM mahodaDiH
svasti vo 'stu gamizyAmi BavanaM vAnararzaBAH
ity uktvA tad bilaM SrImat praviveSa svayaMpraBA
tatas te dadfSur GoraM sAgaraM varuRAlayam
apAram aBigarjantaM GorEr UrmiBir Akulam
mayasya mAyA vihitaM giridurgaM vicinvatAm
tezAM mAso vyatikrAnto yo rAjYA samayaH kftaH
vinDyasya tu gireH pAde saMprapuzpitapAdape
upaviSya mahABAgAS cintAm Apedire tadA
tataH puzpAtiBArAgrAMl latASatasamAvftAn
drumAn vAsantikAn dfzwvA baBUvur BayaSaNkitAH
te vasantam anuprAptaM prativedya parasparam
nazwasaMdeSakAlArTA nipetur DaraRItale
sa tu siMharzaBa skanDaH pInAyataBujaH kapiH
yuvarAjo mahAprAjYa aNgado vAkyam abravIt
SAsanAt kapirAjasya vayaM sarve vinirgatAH
mAsaH pUrRo bilasTAnAM harayaH kiM na buDyate
tasminn atIte kAle tu sugrIveRa kfte svayam
prAyopaveSanaM yuktaM sarvezAM ca vanOkasAm
tIkzRaH prakftyA sugrIvaH svAmiBAve vyavasTitaH
na kzamizyati naH sarvAn aparADakfto gatAn
apravfttO ca sItAyAH pApam eva karizyati
tasmAt kzamam ihAdyEva prAyopaviSanaM hi naH
tyaktvA putrAMS ca dArAMS ca DanAni ca gfhARi ca
yAvan na GAtayed rAjA sarvAn pratigatAn itaH
vaDenApratirUpeRa SreyAn mftyur ihEva naH
na cAhaM yOvarAjyena sugrIveRABizecitaH
narendreRABizikto 'smi rAmeRAklizwakarmaRA
sa pUrvaM badDavEro mAM rAjA dfzwvA vyatikramam
GAtayizyati daRqena tIkzRena kftaniScayaH
kiM me suhfdBir vyasanaM paSyadBir jIvitAntare
ihEva prAyam Asizye puRye sAgararoDasi
etac CrutvA kumAreRa yuvarAjena BAzitam
sarve te vAnaraSrezWAH karuRaM vAkyam abruvan
tIkzRaH prakftyA sugrIvaH priyAsaktaS ca rAGavaH
adfzwAyAM ca vEdehyAM dfzwvAsmAMS ca samAgatAn
rAGavapriyakAmArTaM GAtayizyaty asaMSayam
na kzamaM cAparAdDAnAM gamanaM svAmipArSvataH
plavaMgamAnAM tu BayArditAnAM; SrutvA vacas tAra idaM baBAze
alaM vizAdena bilaM praviSya; vasAma sarve yadi rocate vaH
idaM hi mAyA vihitaM sudurgamaM; praBUtavfkzodakaBojyapeyam
ihAsti no nEva BayaM puraMdarAn; na rAGavAd vAnararAjato 'pi vA
SrutvANgadasyApi vaco 'nukUlam; UcuS ca sarve harayaH pratItAH
yaTA na hanyema taTAviDAnam; asaktam adyEva viDIyatAM naH
taTA bruvati tAre tu tArADipativarcasi
aTa mene hftaM rAjyaM hanumAn aNgadena tat
budDyA hy azwANgayA yuktaM caturbalasamanvitam
caturdaSaguRaM mene hanumAn vAlinaH sutam
ApUryamARaM SaSvac ca tejobalaparAkramEH
SaSinaM SuklapakzAdO varDamAnam iva SriyA
bfhaspatisamaM budDyA vikrame sadfSaM pituH
SuSrUzamARaM tArasya Sukrasyeva puraMdaram
Bartur arTe pariSrAntaM sarvaSAstraviSAradam
aBisaMDAtum AreBe hanumAn aNgadaM tataH
sa caturRAm upAyAnAM tftIyam upavarRayan
BedayAm Asa tAn sarvAn vAnarAn vAkyasaMpadA
tezu sarvezu Binnezu tato 'BIzayad aNgadam
BIzaREr bahuBir vAkyEH kopopAyasamanvitEH
tvaM samarTataraH pitrA yudDe tAreya vE Duram
dfQaM DArayituM SaktaH kapirAjyaM yaTA pitA
nityam asTiracittA hi kapayo haripuMgava
nAjYApyaM vizahizyanti putradArAn vinA tvayA
tvAM nEte hy anuyuYjeyuH pratyakzaM pravadAmi te
yaTAyaM jAmbavAn nIlaH suhotraS ca mahAkapiH
na hy ahaM ta ime sarve sAmadAnAdiBir guREH
daRqena na tvayA SakyAH sugrIvAd apakarzitum
vigfhyAsanam apy Ahur durbalena balIyasaH
AtmarakzAkaras tasmAn na vigfhRIta durbalaH
yAM cemAM manyase DAtrIm etad bilam iti Srutam
etal lakzmaRabARAnAm IzatkAryaM vidAraRe
svalpaM hi kftam indreRa kzipatA hy aSaniM purA
lakzmaRo niSitEr bAREr BindyAt patrapuwaM yaTA
lakzmaRasya ca nArAcA bahavaH santi tadviDAH
avasTAne yadEva tvam Asizyasi paraMtapa
tadEva harayaH sarve tyakzyanti kftaniScayAH
smarantaH putradArARAM nityodvignA buBukzitAH
KeditA duHKaSayyABis tvAM karizyanti pfzWataH
sa tvaM hInaH suhfdBiS ca hitakAmES ca banDuBiH
tfRAd api BfSodvignaH spandamAnAd Bavizyasi
na ca jAtu na hiMsyus tvAM GorA lakzmaRasAyakAH
apavfttaM jiGAMsanto mahAvegA durAsadAH
asmABis tu gataM sArDaM vinItavad upasTitam
AnupUrvyAt tu sugrIvo rAjye tvAM sTApayizyati
DarmakAmaH pitfvyas te prItikAmo dfQavrataH
SuciH satyapratijYaS ca nA tvAM jAtu jiGAMsati
priyakAmaS ca te mAtus tadarTaM cAsya jIvitam
tasyApatyaM ca nAsty anyat tasmAd aNgada gamyatAm
SrutvA hanumato vAkyaM praSritaM DarmasaMhitam
svAmisatkArasaMyuktam aNgado vAkyam abravIt
sTEryaM sarvAtmanA SOcam AnfSaMsyam aTArjavam
vikramES cEva DEryaM ca sugrIve nopapadyate
BrAtur jyezWasya yo BAryAM jIvito mahizIM priyAm
DarmeRa mAtaraM yas tu svIkaroti jugupsitaH
kaTaM sa DarmaM jAnIte yena BrAtrA durAtmanA
yudDAyABiniyuktena bilasya pihitaM muKam
satyAt pARigfhItaS ca kftakarmA mahAyaSAH
vismfto rAGavo yena sa kasya sukftaM smaret
lakzmaRasya BayAd yena nADarmaBayaBIruRA
AdizwA mArgituM sItAM Darmam asmin kaTaM Bavet
tasmin pApe kftaGne tu smftihIne calAtmani
AryaH ko viSvasej jAtu tat kulIno jijIvizuH
rAjye putraM pratizWApya saguRo nirguRo 'pi vA
kaTaM SatrukulInaM mAM sugrIvo jIvayizyati
Binnamantro 'parAdDaS ca hInaSaktiH kaTaM hy aham
kizkinDAM prApya jIveyam anATa iva durbalaH
upAMSudaRqena hi mAM banDanenopapAdayet
SaWaH krUro nfSaMsaS ca sugrIvo rAjyakAraRAt
banDanAc cAvasAdAn me SreyaH prAyopaveSanam
anujAnIta mAM sarve gfhAn gacCantu vAnarAH
ahaM vaH pratijAnAmi na gamizyAmy ahaM purIm
ihEva prAyam Asizye Sreyo maraRam eva me
aBivAdanapUrvaM tu rAjA kuSalam eva ca
vAcyas tato yavIyAn me sugrIvo vAnareSvaraH
ArogyapUrvaM kuSalaM vAcyA mAtA rumA ca me
mAtaraM cEva me tArAm ASvAsayitum arhaTa
prakftyA priyaputrA sA sAnukroSA tapasvinI
vinazwaM mAm iha SrutvA vyaktaM hAsyati jIvitam
etAvad uktvA vacanaM vfdDAn apy aBivAdya ca
saMviveSANgado BUmO rudan darBezu durmanAH
tasya saMviSatas tatra rudanto vAnararzaBAH
nayaneByaH pramumucur uzRaM vE vAriduHKitAH
sugrIvaM cEva nindantaH praSaMsantaS ca vAlinam
parivAryANgado sarve vyavasyan prAyam Asitum
mataM tad vAliputrasya vijYAya plavagarzaBAH
upaspfSyodakaM sarve prANmuKAH samupAviSan
dakziRAgrezu darBezu udaktIraM samASritAH
sa saMviSadBir bahuBir mahIDaro; mahAdrikUwapramitEH plavaMgamEH
baBUva saMnAditanirJarAntaro; BfSaM nadadBir jaladEr ivolbaREH
upavizwAs tu te sarve yasmin prAyaM girisTale
harayo gfDrarAjaS ca taM deSam upacakrame
sAmpAtir nAma nAmnA tu cirajIvI vihaMgamaH
BrAtA jawAyuzaH SrImAn praKyAtabalapOruzaH
kandarAd aBinizkramya sa vinDyasya mahAgireH
upavizwAn harIn dfzwvA hfzwAtmA giram abravIt
viDiH kila naraM loke viDAnenAnuvartate
yaTAyaM vihito BakzyaS cirAn mahyam upAgataH
paramparARAM Bakzizye vAnarARAM mftaM mftam
uvAcEvaM vacaH pakzI tAn nirIkzya plavaMgamAn
tasya tadvacanaM SrutvA BakzalubDasya pakziRaH
aNgadaH param Ayasto hanUmantam aTAbravIt
paSya sItApadeSena sAkzAd vEvasvato yamaH
imaM deSam anuprApto vAnarARAM vipattaye
rAmasya na kftaM kAryaM rAjYo na ca vacaH kftam
harIRAm iyam ajYAtA vipattiH sahasAgatA
vEdehyAH priyakAmena kftaM karma jawAyuzA
gfDrarAjena yat tatra SrutaM vas tad aSezataH
taTA sarvARi BUtAni tiryagyonigatAny api
priyaM kurvanti rAmasya tyaktvA prARAn yaTA vayam
rAGavArTe pariSrAntA vayaM saMtyaktajIvitAH
kAntArARi prapannAH sma na ca paSyAma mETilIm
sa suKI gfDrarAjas tu rAvaRena hato raRe
muktaS ca sugrIvaBayAd gataS ca paramAM gatim
jawAyuzo vinASena rAjYo daSaraTasya ca
haraRena ca vEdehyAH saMSayaM harayo gatAH
rAmalakzmaRayor vAsAm araRye saha sItayA
rAGavasya ca bARena vAlinaS ca taTA vaDaH
rAmakopAd aSezARAM rAkzasAnAM taTA vaDaH
kEkeyyA varadAnena idaM hi vikftaM kftam
tat tu SrutvA tadA vAkyam aNgadasya muKodgatam
abravId vacanaM gfDras tIkzRatuRqo mahAsvanaH
ko 'yaM girA Gozayati prAREH priyatarasya me
jawAyuzo vaDaM BrAtuH kampayann iva me manaH
kaTam AsIj janasTAne yudDaM rAkzasagfDrayoH
nAmaDeyam idaM BrAtuS cirasyAdya mayA Srutam
yavIyaso guRajYasya SlAGanIyasya vikramEH
tad icCeyam ahaM SrotuM vinASaM vAnararzaBAH
BrAtur jawAyuzas tasya janasTAnanivAsinaH
tasyEva ca mama BrAtuH saKA daSaraTaH kaTam
yasya rAmaH priyaH putro jyezWo gurujanapriyaH
sUryAMSudagDapakzatvAn na Saknomi visarpitum
icCeyaM parvatAd asmAd avatartum ariMdamAH
SokAd Brazwasvaram api SrutvA te hariyUTapAH
SraddaDur nEva tad vAkyaM karmaRA tasya SaNkitAH
te prAyam upavizwAs tu dfzwvA gfDraM plavaMgamAH
cakrur budDiM tadA rOdrAM sarvAn no Bakzayizyati
sarvaTA prAyam AsInAn yadi no Bakzayizyati
kftakftyA BavizyAmaH kzipraM sidDim ito gatAH
etAM budDiM tataS cakruH sarve te vAnararzaBAH
avatArya gireH SfNgAd gfDram AhANgadas tadA
baBUvur kzarajo nAma vAnarendraH pratApavAn
mamAryaH pArTivaH pakzin DArmikO tasya cAtmajO
sugrIvaS cEva valI ca putrAv oGabalAv uBO
loke viSrutakarmABUd rAjA vAlI pitA mama
rAjA kftsnasya jagata ikzvAkURAM mahAraTaH
rAmo dASaraTiH SrImAn pravizwo daRqakAvanam
lakzmaRena saha BrAtrA vEdehyA cApi BAryayA
pitur nideSanirato DarmyaM panTAnam ASritaH
tasya BAryA janasTAnAd rAvaRena hftA balAt
rAmasya ca pitur mitraM jawAyur nAma gfDrarAw
dadarSa sItAM vEdehIM hriyamARAM vihAyasA
rAvaRaM viraTaM kftvA sTApayitvA ca mETilIm
pariSrAntaS ca vfdDaS ca rAvaRena hato raRe
evaM gfDro hatas tena rAvaRena bahIyasA
saMskftaS cApi rAmeRa gataS ca gatim uttamAm
tato mama pitfvyeRa sugrIveRa mahAtmanA
cakAra rAGavaH saKyaM so 'vaDIt pitaraM mama
mAma pitrA virudDo hi sugrIvaH sacivEH saha
nihatya vAlinaM rAmas tatas tam aBizecayat
sa rAjye sTApitas tena sugrIvo vAnareSvaraH
rAjA vAnaramuKyAnAM yena prasTApitA vayam
evaM rAmaprayuktAs tu mArgamARAs tatas tataH
vEdehIM nADigacCAmo rAtrO sUryapraBAm iva
te vayaM daRdakAraRyaM vicitya susamAhitAH
ajYAnAt tu pravizwAH sma DaraRyA vivftaM bilam
mayasya mAyA vihitaM tad bilaM ca vicinvatAm
vyatItas tatra no mAso yo rAjYA sAmayaH kftaH
te vayaM kapirAjasya sarve vacanakAriRaH
kftAM saMsTAm atikrAntA BayAt prAyam upAsmahe
krudDe tasmiMs tu kAkutsTe sugrIve ca salakzmaRe
gatAnAm api sarvezAM tatra no nAsti jIvitam
ity uktaH karuRaM vAkyaM vAnarEs tyaktajIvitEH
sabAzpo vAnarAn gfDraH pratyuvAca mahAsvanaH
yavIyAn mama sa BrAtA jawAyur nAma vAnarAH
yamAKyAta hataM yudDe rAvaRena balIyasA
vfdDaBAvAd apakzatvAc CfRvaMs tad api marzaye
na hi me Saktir adyAsti BrAtur vEravimokzaRe
purA vftravaDe vftte sa cAhaM ca jayEziRO
Adityam upayAtO svo jvalantaM raSmimAlinam
AvftyAkASamArgeRa javena sma gatO BfSam
maDyaM prApte ca sUrye ca jawAyur avasIdati
tam ahaM BrAtaraM dfzwvA sUryaraSmiBir arditam
pakzAByaM CAdayAm Asa snehAt paramavihvalam
nirdagDapakzaH patito vinDye 'haM vAnarottamAH
aham asmin vasan BrAtuH pravfttiM nopalakzaye
jawAyuzas tv evam ukto BrAtrA saMpAtinA tadA
yuvarAjo mahAprAjYaH pratyuvAcANgadas tadA
jawAyuzo yadi BrAtA SrutaM te gaditaM mayA
AKyAhi yadi jAnAsi nilayaM tasya rakzasaH
adIrGadarSinaM taM vA rAvaRaM rAkzasADipam
antike yadi vA dUre yadi jAnAsi SaMsa naH
tato 'bravIn mahAtejA jyezWo BrAtA jawAyuzaH
AtmAnurUpaM vacanaM vAnarAn saMpraharzayan
nirdagDapakzo gfDro 'haM gatavIryaH plavaMgamAH
vANmAtreRa tu rAmasya karizye sAhyam uttamam
jAnAmi vAruRAl lokAn vizRos trEvikramAn api
devAsuravimardAMS ca amftasya ca manTanam
rAmasya yad idaM kAryaM kartavyaM praTamaM mayA
jarayA ca hftaM tejaH prARAS ca SiTilA mama
taruRI rUpasaMpannA sarvABaraRaBUzitA
hriyamARA mayA dfzwA rAvaRena durAtmanA
kroSantI rAma rAmeti lakzmaReti ca BAminI
BUzaRAny apaviDyantI gAtrARi ca viDunvatI
sUryapraBeva SElAgre tasyAH kOSeyam uttamam
asite rAkzase BAti yaTA vA taqidambude
tAM tu sItAm ahaM manye rAmasya parikIrtanAt
SrUyatAM me kaTayato nilayaM tasya rakzasaH
putro viSravasaH sAkzAd BrAtA vESravaRasya ca
aDyAste nagarIM laNkAM rAvaRo nAma rAkasaH
ito dvIpe samudrasya saMpUrRe Satayojane
tasmiMl laNkA purI ramyA nirmitA viSvakarmaRA
tasyAM vasati vEdehI dInA kOSeyavAsinI
rAvaRAntaHpure rudDA rAkzasIBiH surakzitA
janakasyAtmajAM rAjYas tasyAM drakzyaTa mETilIm
laNkAyAm aTa guptAyAM sAgareRa samantataH
saMprApya sAgarasyAntaM saMpUrRaM Satayojanam
AsAdya dakziRaM kUlaM tato drakzyaTa rAvaRam
tatrEva tvaritAH kzipraM vikramaDvaM plavaMgamAH
jYAnena Kalu paSyAmi dfzwvA pratyAgamizyaTa
AdyaH panTAH kuliNgAnAM ye cAnye DAnyajIvinaH
dvitIyo baliBojAnAM ye ca vfkzaPalASinaH
BAsAs tftIyaM gacCanti krOYcAS ca kurarEH saha
SyenAS caturTaM gacCanti gfDrA gacCanti paYcamam
balavIryopapannAnAM rUpayOvanaSAlinAm
zazWas tu panTA haMsAnAM vEnateyagatiH parA
vEnateyAc ca no janma sarvezAM vAnararzaBAH
garhitaM tu kftaM karma yena sma piSitASanAH
ihasTo 'haM prapaSyAmi rAvaRaM jAnakIM taTA
asmAkam api sOvarRaM divyaM cakzurbalaM taTA
tasmAd AhAravIryeRa nisargeRa ca vAnarAH
AyojanaSatAt sAgrAd vayaM paSyAma nityaSaH
asmAkaM vihitA vfttir nisArgeRa ca dUrataH
vihitA pAdamUle tu vfttiS caraRayoDinAm
upAyo dfSyatAM kaS cil laNGane lavaRAmBasaH
aBigamya tu vEdehIM samfdDArTA gamizyaTa
samudraM netum icCAmi BavadBir varuRAlayam
pradAsyAmy udakaM BrAtuH svargatasya mahAtmanaH
tato nItvA tu taM deSaM tIre nadanadIpateH
nirdagDapakzaM saMpAtiM vAnarAH sumahOjasaH
punaH pratyAnayitvA vE taM deSaM patageSvaram
baBUvur vAnarA hfzwAH pravfttim upalaBya te
tatas tad amftAsvAdaM gfDrarAjena BAzitam
niSamya vadato hfzwAs te vacaH plavagarzaBAH
jAmbavAn vE hariSrezWaH saha sarvEH plavaMgamEH
BUtalAt sahasotTAya gfDrarAjAnam abravIt
kva sItA kena vA dfzwA ko vA harati mETilIm
tad AKyAtu BavAn sarvaM gatir Bava vanOkasAm
ko dASaraTibARAnAM vajraveganipAtinAm
svayaM lakzmaRam uktAnAM na cintayati vikramam
sa harIn prItisaMyuktAn sItA SrutisamAhitAn
punar ASvAsayan prIta idaM vacanam abravIt
SrUyatAm iha vEdehyA yaTA me haraRaM Srutam
yena cApi mamAKyAtaM yatra cAyatalocanA
aham asmin girO durge bahuyojanam Ayate
cirAn nipatito vfdDaH kzIRaprARaparAkramaH
taM mAm evaMgataM putraH supArSvo nAma nAmataH
AhAreRa yaTAkAlaM biBarti patatAM varaH
tIkzRakAmAs tu ganDarvAs tIkzRakopA BujaMgamAH
mfgARAM tu BayaM tIkzRaM tatas tIkzRakzuDA vayam
sa kadA cit kzuDArtasya mama cAhArakANkziRaH
gatasUryo 'hani prApto mama putro hy anAmizaH
sa mayA vfdDaBAvAc ca kopAc ca pariBartsitaH
kzutpipAsA parItena kumAraH patatAM varaH
sa mamAhArasaMroDAt pIqitaH prItivarDanaH
anumAnya yaTAtattvam idaM vacanam abravIt
ahaM tAta yaTAkAlam AmizArTI Kam AplutaH
mahendrasya girer dvAram Avftya ca samAsTitaH
tatra sattvasahasrARAM sAgarAntaracAriRAm
panTAnam eko 'DyavasaM saMnirodDum avANmuKaH
tatra kaS cin mayA dfzwaH sUryodayasamapraBAm
striyam AdAya gacCan vE BinnAYjanacayopamaH
so 'ham aByavahArArTI tO dfzwvA kftaniScayaH
tena sAmnA vinItena panTAnam aBiyAcitaH
na hi sAmopapannAnAM prahartA vidyate kva cit
nIcezv api janaH kaS cit kim aNga bata madviDaH
sa yAtas tejasA vyoma saMkzipann iva vegataH
aTAhaM Ke carEr BUtEr aBigamya saBAjitaH
dizwyA jIvasi tAteti abruvan mAM maharzayaH
kaTaM cit sakalatro 'sO gatas te svasty asaMSayam
evam uktas tato 'haM tEH sidDEH paramaSoBanEH
sa ca me rAvaRo rAjA rakzasAM prativeditaH
haran dASaraTer BAryAM rAmasya janakAtmajAm
BrazwABaraRakOSeyAM SokavegaparAjitAm
rAmalakzmaRayor nAma kroSantIM muktamUrDajAm
eza kAlAtyayas tAvad iti vAkyavidAM varaH
etam arTaM samagraM me supArSvaH pratyavedayat
tac CrutvApi hi me budDir nAsIt kA cit parAkrame
apakzo hi kaTaM pakzI karma kiM cid upakramet
yat tu SakyaM mayA kartuM vAgbudDiguRavartinA
SrUyatAM tat pravakzyAmi BavatAM pOruzASrayam
vANmatiByAM hi sArvezAM karizyAmi priyaM hi vaH
yad Di dASaraTeH kAryaM mama tan nAtra saMSayaH
te Bavanto matiSrezWA balavanto manasvinaH
sahitAH kapirAjena devEr api durAsadAH
rAmalakzmaRabARAS ca niSitAH kaNkapatriRaH
trayARAm api lokAnAM paryAptAs trARanigrahe
kAmaM Kalu daSagrIvas tejobalasamanvitaH
BavatAM tu samarTAnAM na kiM cid api duzkaram
tad alaM kAlasaMgena kriyatAM budDiniScayaH
na hi karmasu sajjante budDimanto BavadviDAH
tataH kftodakaM snAtaM taM gfDraM hariyUTapAH
upavizwA girO durge parivArya samantataH
tam aNgadam upAsInaM tEH sarvEr hariBir vftam
janitapratyayo harzAt saMpAtiH punar abravIt
kftvA niHSabdam ekAgrAH SfRvantu harayo mama
tattvaM saMkIrtayizyAmi yaTA jAnAmi mETilIm
asya vinDyasya SiKare patito 'smi purA vane
sUryAtapaparItANgo nirdagDaH sUryaraSmiBiH
labDasaMjYas tu zaqrAtrAd vivaSo vihvalann iva
vIkzamARo diSaH sarvA nABijAnAmi kiM cana
tatas tu sAgarAY SElAn nadIH sarvAH sarAMsi ca
vanAny awavideSAMS ca samIkzya matir Agamat
hfzwapakzigaRAkIrRaH kandarAntarakUwavAn
dakziRasyodaDes tIre vinDyo 'yam iti niScitaH
AsIc cAtrASramaM puRyaM surEr api supUjitam
fzir niSAkaro nAma yasminn ugratapABavat
azwO varzasahasrARi tenAsminn fziRA vinA
vasato mama DarmajYAH svargate tu niSAkare
avatIrya ca vinDyAgrAt kfcCreRa vizamAc CanEH
tIkzRadarBAM vasumatIM duHKena punar AgataH
tam fziM drazwu kAmo 'smi duHKenAByAgato BfSam
jawAyuzA mayA cEva bahuSo 'Bigato hi saH
tasyASramapadAByASe vavur vAtAH suganDinaH
vfkzo nApuzpitaH kaS cid aPalo vA na dfSyate
upetya cASramaM puRyaM vfkzamUlam upASritaH
drazwukAmaH pratIkze ca BagavantaM niSAkaram
aTApaSyam adUrasTam fziM jvalitatejasaM
kftABizekaM durDarzam upAvfttam udaNmuKam
tam fkzAH sfmarA vyAGrAH siMhA nAgAH sarIsfpAH
parivAryopagacCanti dAtAraM prARino yaTA
tataH prAptam fziM jYAtvA tAni sattvAni vE yayuH
pravizwe rAjani yaTA sarvaM sAmAtyakaM balam
fzis tu dfzwvA mAM tuzwaH pravizwaS cASramaM punaH
muhUrtamAtrAn nizkramya tataH kAryam apfcCata
sOmya vEkalyatAM dfzwvA roMRAM te nAvagamyate
agnidagDAv imO pakzO tvak cEva vraRitA tava
dvO gfDrO dfzwapUrvO me mAtariSvasamO jave
gfDrARAM cEva rAjAnO BrAtarO kAmarUpiRO
jyezWas tvaM tu ca saMpAtir jawAyur anujas tava
mAnuzaM rUpam AsTAya gfhRItAM caraRO mama
kiM te vyADisamutTAnaM pakzayoH patanaM kaTam
daRqo vAyaM DftaH kena sarvam AKyAhi pfcCataH
tatas tad dAruRaM karma duzkaraM sAhasAt kftam
Acacakze muneH sarvaM sUryAnugamanaM taTA
Bagavan vraRayuktatvAl lajjayA cAkulendriyaH
pariSrAnto na Saknomi vacanaM pariBAzitum
ahaM cEva jawAyuS ca saMGarzAd darpamohitO
AkASaM patitO vIrO jiGAsantO parAkramam
kElAsaSiKare badDvA munInAm agrataH paRam
raviH syAd anuyAtavyo yAvad astaM mahAgirim
aTAvAM yugapat prAptAv apaSyAva mahItale
raTacakrapramARAni nagarARi pfTak pfTak
kva cid vAditraGozAMS ca brahmaGozAMS ca SuSruva
gAyantIS cANganA bahvIH paSyAvo raktavAsasaH
tUrRam utpatya cAkASam AdityapaTam AsTitO
AvAm AlokayAvas tad vanaM SAdvalasaMsTitam
upalEr iva saMCannA dfSyate BUH SiloccayEH
ApagABiS ca saMvItA sUtrEr iva vasuMDarA
himavAMS cEva vinDyaS ca meruS ca sumahAn nagaH
BUtale saMprakASante nAgA iva jalASaye
tIvrasvedaS ca KedaS ca BayaM cAsIt tadAvayoH
samAviSata mohaS ca mohAn mUrCA ca dAruRA
na dig vijYAyate yAmyA nAgenyA na ca vAruRI
yugAnte niyato loko hato dagDa ivAgninA
yatnena mahatA BUyo raviH samavalokitaH
tulyaH pfTvIpramARena BAskaraH pratiBAti nO
jawAyur mAm anApfcCya nipapAta mahIM tataH
taM dfzwvA tUrRam AkASAd AtmAnaM muktavAn aham
pakziByAM ca mayA gupto jawAyur na pradahyata
pramAdAt tatra nirdagDaH patan vAyupaTAd aham
ASaNke taM nipatitaM janasTAne jawAyuzam
ahaM tu patito vinDye dagDapakzo jaqIkftaH
rAjyena hIno BrAtrA ca pakzAByAM vikrameRa ca
sarvaTA martum evecCan patizye SiKarAd gireH
evam uktvA muniSrezWam arudaM duHKito BfSam
aTa DyAtvA muhUrtaM tu BagavAn idam abravIt
pakzO ca te prapakzO ca punar anyO BavizyataH
cakzuzI cEva prARAS ca vikramaS ca balaM ca te
purARe sumahat kAryaM BavizyaM hi mayA Srutam
dfzwaM me tapasA cEva SrutvA ca viditaM mama
rAjA daSaraTo nAma kaS cid ikzvAkunandanaH
tasya putro mahAtejA rAmo nAma Bavizyati
araRyaM ca saha BrAtrA lakzmaRena gamizyati
tasminn arTe niyuktaH san pitrA satyaparAkramaH
nErfto rAvaRo nAma tasyA BAryAM harizyati
rAkzasendro janasTAnAd avaDyaH suradAnavEH
sA ca kAmEH praloByantI BakzyEr BojyES ca mETilI
na Bokzyati mahABAgA duHKamagnA yaSasvinI
paramAnnaM tu vEdehyA jYAtvA dAsyati vAsavaH
yad annam amftapraKyaM surARAm api durlaBam
tad annaM mETilI prApya vijYAyendrAd idaM tv iti
agram udDftya rAmAya BUtale nirvapizyati
yadi jIvati me BartA lakzmaRena saha praBuH
devatvaM gatayor vApi tayor annam idaM tv iti
ezyanty anvezakAs tasyA rAmadUtAH plavaMgamAH
AKyeyA rAmamahizI tvayA teByo vihaMgama
sarvaTA tu na gantavyam IdfSaH kva gamizyasi
deSakAlO pratIkzasva pakzO tvaM pratipatsyase
utsaheyam ahaM kartum adyEva tvAM sapakzakam
ihasTas tvaM tu lokAnAM hitaM kAryaM karizyasi
tvayApi Kalu tat kAryaM tayoS ca nfpaputrayoH
brAhmaRAnAM surARAM ca munInAM vAsavasya ca
icCAmy aham api drazwuM BrAtaru rAmalakzmaRO
necCe ciraM DArayituM prARAMs tyakzye kalevaram
etEr anyES ca bahuBir vAkyEr vAkyaviSAradaH
mAM praSasyAByanujYApya pravizwaH sa svam ASramam
kandarAt tu visarpitvA parvatasya SanEH SanEH
ahaM vinDyaM samAruhya BavataH pratipAlaye
adya tv etasya kAlasya sAgraM varzaSataM gatam
deSakAlapratIkzo 'smi hfdi kftvA muner vacaH
mahAprasTAnam AsAdya svargate tu niSAkare
mAM nirdahati saMtApo vitarkEr bahuBir vftam
utTitAM maraRe budDiM muni vAkyEr nivartaye
budDir yA tena me dattA prARasaMrakzaRAya tu
sA me 'panayate duHKaM dIptevAgniSiKA tamaH
buDyatA ca mayA vIryaM rAvaRasya durAtmanaH
putraH saMtarjito vAgBir na trAtA mETilI kaTam
tasyA vilapitaM SrutvA tO ca sItA vinAkftO
na me daSaraTasnehAt putreRotpAditaM priyam
tasya tv evaM bruvARasya saMpAter vAnarEH saha
utpetatus tadA pakzO samakzaM vanacAriRAm
sa dfzwvA svAM tanuM pakzEr udgatEr aruRacCadEH
praharzam atulaM leBe vAnarAMS cedam abravIt
niSAkarasya maharzeH praBAvAd amitAtmanaH
AdityaraSminirdagDO pakzO me punar utTitO
yOvane vartamAnasya mamAsId yaH parAkramaH
tam evAdyAvagacCAmi balaM pOruzam eva ca
sarvaTA kriyatAM yatnaH sItAm aDigamizyaTa
pakzalABo mamAyaM vaH sidDipratyaya kArakaH
ity uktvA tAn harIn sarvAn saMpAtiH patatAM varaH
utpapAta gireH SfNgAj jijYAsuH Kagamo gatim
tasya tadvacanaM SrutvA prItisaMhfzwamAnasAH
baBUvur hariSArdUlA vikramAByudayonmuKAH
aTa pavanasamAnavikramAH; plavagavarAH pratilabDa pOruzAH
aBijidaBimuKAM diSaM yayur; janakasutA parimArgaRonmuKAH
AKyAtA gfDrarAjena samutpatya plavaMgamAH
saMgatAH prItisaMyuktA vineduH siMhavikramAH
saMpAter vacanaM SrutvA harayo rAvaRakzayam
hfzwAH sAgaram AjagmuH sItAdarSanakANkziRaH
aBikramya tu taM deSaM dadfSur BImavikramAH
kftsnaM lokasya mahataH pratibimbam iva sTitam
dakziRasya samudrasya samAsAdyottarAM diSam
saMniveSaM tataS cakruH sahitA vAnarottamAH
sattvEr mahadBir vikftEH krIqadBir viviDEr jale
vyAttAsyEH sumahAkAyEr UrmiBiS ca samAkulam
prasuptam iva cAnyatra krIqantam iva cAnyataH
kva cit parvatamAtrES ca jalarASiBir Avftam
saMkulaM dAnavendrES ca pAtAlatalavAsiBiH
romaharzakaraM dfzwvA vizeduH kapikuYjarAH
AkASam iva duzpAraM sAgaraM prekzya vAnarAH
vizeduH sahasA sarve kaTaM kAryam iti bruvan
vizaRRAM vAhinIM dfzwvA sAgarasya nirIkzaRAt
ASvAsayAm Asa harIn BayArtAn harisattamaH
na nizAdena naH kAryaM vizAdo dozavattaraH
vizAdo hanti puruzaM bAlaM krudDa ivoragaH
vizAdo 'yaM prasahate vikrame paryupasTite
tejasA tasya hInasya puruzArTo na siDyati
tasyAM rAtryAM vyatItAyAm aNgado vAnarEH saha
harivfdDEH samAgamya punar mantram amantrayat
sA vAnarARAM DvajinI parivAryANgadaM baBO
vAsavaM parivAryeva marutAM vAhinI sTitA
ko 'nyas tAM vAnarIM senAM SaktaH stamBayituM Bavet
anyatra vAlitanayAd anyatra ca hanUmataH
tatas tAn harivfdDAMS ca tac ca sEnyam ariMdamaH
anumAnyANgadaH SrImAn vAkyam arTavad abravIt
ka idAnIM mahAtejA laNGayizyati sAgaram
kaH karizyati sugrIvaM satyasaMDam ariMdamam
ko vIro yojanaSataM laNGayeta plavaMgamAH
imAMS ca yUTapAn sarvAn mocayet ko mahABayAt
kasya prasAdAd dArAMS ca putrAMS cEva gfhARi ca
ito nivfttAH paSyema sidDArTAH suKino vayam
kasya prasAdAd rAmaM ca lakzmaRaM ca mahAbalam
aBigacCema saMhfzwAH sugrIvaM ca mahAbalam
yadi kaS cit samarTo vaH sAgaraplavane hariH
sa dadAtv iha naH SIGraM puRyAm aBayadakziRAm
aNgadasya vacaH SrutvA na kaS cit kiM cid abravIt
stimitevABavat sarvA sA tatra harivAhinI
punar evANgadaH prAha tAn harIn harisattamaH
sarve balavatAM SrezWA Bavanto dfQavikramAH
vyapadeSya kule jAtAH pUjitAS cApy aBIkzRaSaH
na hi vo gamane saMgaH kadA cid api kasya cit
bruvaDvaM yasya yA Saktir gamane plavagarzaBAH
tato 'NgadavacaH SrutvA sarve te vAnarottamAH
svaM svaM gatO samutsAham Ahus tatra yaTAkramam
gajo gavAkzo gavayaH SaraBo ganDamAdanaH
mEndaS ca dvividaS cEva suzeRo jAmbavAMs taTA
AbaBAze gajas tatra plaveyaM daSayojanam
gavAkzo yojanAny Aha gamizyAmIti viMSatim
gavayo vAnaras tatra vAnarAMs tAn uvAca ha
triMSataM tu gamizyAmi yojanAnAM plavaMgamAH
SaraBo vAnaras tatra vAnarAMs tAn uvAca ha
catvAriMSad gamizyAmi yojanAnAM na saMSayaH
vAnarAMs tu mahAtejA abravId ganDamAdanaH
yojanAnAM gamizyAmi paYcASat tu na saMSayaH
mEndas tu vAnaras tatra vAnarAMs tAn uvAca ha
yojanAnAM paraM zazwim ahaM plavitum utsahe
tatas tatra mahAtejA dvividaH pratyaBAzata
gamizyAmi na saMdehaH saptatiM yojanAny aham
suzeRas tu hariSrezWaH proktavAn kapisattamAn
aSItiM yojanAnAM tu plaveyaM plavagarzaBAH
tezAM kaTayatAM tatra sarvAMs tAn anumAnya ca
tato vfdDatamas tezAM jAmbavAn pratyaBAzata
pUrvam asmAkam apy AsIt kaS cid gatiparAkramaH
te vayaM vayasaH pAram anuprAptAH sma sAmpratam
kiM tu nEvaM gate Sakyam idaM kAryam upekzitum
yad arTaM kapirAjaS ca rAmaS ca kftaniScayO
sAmprataM kAlaBedena yA gatis tAM niboData
navatiM yojanAnAM tu gamizyAmi na saMSayaH
tAMS ca sarvAn hariSrezWAY jAmbavAn punar abravIt
na Kalv etAvad evAsId gamane me parAkramaH
mayA mahAbalES cEva yajYe vizRuH sanAtanaH
pradakziRIkftaH pUrvaM kramamARas trivikramaH
sa idAnIm ahaM vfdDaH plavane mandavikramaH
yOvane ca tadAsIn me balam apratimaM parEH
saMpraty etAvatIM SaktiM gamane tarkayAmy aham
nEtAvatA ca saMsidDiH kAryasyAsya Bavizyati
aTottaram udArArTam abravId aNgadas tadA
anumAnya mahAprAjYo jAmbavantaM mahAkapim
aham etad gamizyAmi yojanAnAM SataM mahat
nivartane tu me SaktiH syAn na veti na niScitam
tam uvAca hariSrezWo jAmbavAn vAkyakovidaH
jYAyate gamane Saktis tava haryfkzasattama
kAmaM SatasahasraM vA na hy eza viDir ucyate
yojanAnAM BavAY Sakto gantuM pratinivartitum
na hi prezayitA tata svAmI prezyaH kaTaM cana
BavatAyaM janaH sarvaH prezyaH plavagasattama
BavAn kalatram asmAkaM svAmiBAve vyavasTitaH
svAmI kalatraM sEnyasya gatir ezA paraMtapa
tasmAt kalatravat tAta pratipAlyaH sadA BavAn
api cEtasya kAryasya BavAn mUlam ariMdama
mUlam arTasya saMrakzyam eza kAryavidAM nayaH
mUle hi sati siDyanti guRAH puzpaPalAdayaH
tad BavAn asyA kAryasya sADane satyavikramaH
budDivikramasaMpanno hetur atra paraMtapaH
guruS ca guruputraS ca tvaM hi naH kapisattama
Bavantam ASritya vayaM samarTA hy arTasADane
uktavAkyaM mahAprAjYaM jAmbavantaM mahAkapiH
pratyuvAcottaraM vAkyaM vAlisUnur aTANgadaH
yadi nAhaM gamizyAmi nAnyo vAnarapuMgavaH
punaH Kalv idam asmABiH kAryaM prAyopaveSanam
na hy akftvA haripateH saMdeSaM tasya DImataH
tatrApi gatvA prARAnAM paSyAmi parirakzaRam
sa hi prasAde cAtyarTaM kope ca harir ISvaraH
atItya tasya saMdeSaM vinASo gamane Bavet
tad yaTA hy asya kAryasya na Bavaty anyaTA gatiH
tad BavAn eva dfzwArTaH saMcintayitum arhati
so 'Ngadena tadA vIraH pratyuktaH plavagarzaBaH
jAmbavAn uttaraM vAkyaM provAcedaM tato 'Ngadam
asya te vIra kAryasya na kiM cit parihIyate
eza saMcodayAmy enaM yaH kAryaM sADayizyati
tataH pratItaM plavatAM varizWam; ekAntam ASritya suKopavizwam
saMcodayAm Asa haripravIro; haripravIraM hanumantam eva
anekaSatasAhasrIM vizaRRAM harivAhinIm
jAmbavAn samudIkzyEvaM hanumantam aTAbravIt
vIra vAnaralokasya sarvaSAstram aTAbravIt
tUzRIm ekAntam ASritya hanuman kiM na jalpasi
hanuman harirAjasya sugrIvasya samo hy asi
rAmalakzmaRayoS cApi tejasA ca balena ca
arizwaneminaH putrO vEnateyo mahAbalaH
garutmAn iva viKyAta uttamaH sarvapakziRAm
bahuSo hi mayA dfzwaH sAgare sa mahAbalaH
BujagAn udDaran pakzI mahAvego mahAyaSAH
pakzayor yad balaM tasya tAvad BujabalaM tava
vikramaS cApi vegaS ca na te tenApahIyate
balaM budDiS ca tejaS ca sattvaM ca harisattama
viSizwaM sarvaBUtezu kim AtmAnaM na buDyase
apsarApsarasAM SrezWA viKyAtA puYjikasTalA
ajYaneti pariKyAtA patnI kesariRo hareH
aBiSApAd aBUt tAta vAnarI kAmarUpiRI
duhitA vAnarendrasya kuYjarasya mahAtmanaH
kapitve cArusarvANgI kadA cit kAmarUpiRI
mAnuzaM vigrahaM kftvA yOvanottamaSAlinI
acarat parvatasyAgre prAvfqambudasaMniBe
vicitramAlyABaraRA mahArhakzOmavAsinI
tasyA vastraM viSAlAkzyAH pItaM raktadaSaM SuBam
sTitAyAH parvatasyAgre mAruto 'paharac CanEH
sa dadarSa tatas tasyA vfttAv UrU susaMhatO
stanO ca pInO sahitO sujAtaM cAru cAnanam
tAM viSAlAyataSroRIM tanumaDyAM yaSasvinIm
dfzwvEva SuBasarvAgnIM pavanaH kAmamohitaH
sa tAM BujAByAM pInAByAM paryazvajata mArutaH
manmaTAvizwasarvANgo gatAtmA tAm aninditAm
sA tu tatrEva saMBrAntA suvfttA vAkyam abravIt
ekapatnIvratam idaM ko nASayitum icCati
aYjanAyA vacaH SrutvA mArutaH pratyaBAzata
na tvAM hiMsAmi suSroRi mA BUt te suBage Bayam
manasAsmi gato yat tvAM parizvajya yaSasvini
vIryavAn budDisaMpannaH putras tava Bavizyati
aByutTitaM tataH sUryaM bAlo dfzwvA mahAvane
PalaM ceti jiGfkzus tvam utplutyAByapato divam
SatAni trIRi gatvATa yojanAnAM mahAkape
tejasA tasya nirDUto na vizAdaM tato gataH
tAvad Apatatas tUrRam antarikzaM mahAkape
kziptam indreRa te vajraM kroDAvizwena DImatA
tataH SElAgraSiKare vAmo hanur aBajyata
tato hi nAmaDeyaM te hanumAn iti kIrtyate
tatas tvAM nihataM dfzwvA vAyur ganDavahaH svayam
trElokye BfSasaMkrudDo na vavO vE praBaYjanaH
saMBrAntAS ca surAH sarve trElokye kzuBite sati
prasAdayanti saMkrudDaM mArutaM BuvaneSvarAH
prasAdite ca pavane brahmA tuByaM varaM dadO
aSastravaDyatAM tAta samare satyavikrama
vajrasya ca nipAtena virujaM tvAM samIkzya ca
sahasranetraH prItAtmA dadO te varam uttamam
svacCandataS ca maraRaM te BUyAd iti vE praBo
sa tvaM kesariRaH putraH kzetrajo BImavikramaH
mArutasyOrasaH putras tejasA cApi tatsamaH
tvaM hi vAyusuto vatsa plavane cApi tatsamaH
vayam adya gataprARA BavAn asmAsu sAmpratam
dAkzyavikramasaMpannaH pakzirAja ivAparaH
trivikrame mayA tAta saSElavanakAnanA
triH saptakftvaH pfTivI parikrAntA pradakziRam
tadA cOzaDayo 'smABiH saMcitA devaSAsanAt
nizpannam amftaM yABis tadAsIn no mahad balam
sa idAnIm ahaM vfdDaH parihInaparAkramaH
sAmprataM kAlam asmAkaM BavAn sarvaguRAnvitaH
tad vijfmBasva vikrAntaH plavatAm uttamo hy asi
tvadvIryaM drazwukAmeyaM sarvA vAnaravAhinI
uttizWa hariSArdUla laNGayasva mahArRavam
parA hi sarvaBUtAnAM hanuman yA gatis tava
vizARRA harayaH sarve hanuman kim upekzase
vikramasva mahAvego vizRus trIn vikramAn iva
tatas tu vE jAmbavatABicoditaH; pratItavegaH pavanAtmajaH kapiH
praharzayaMs tAM harivIra vAhinIM; cakAra rUpaM mahad Atmanas tadA
saMstUyamAno hanumAn vyavarData mahAbalaH
samAviDya ca lANgUlaM harzAc ca balam eyivAn
tasya saMstUyamAnasya sarvEr vAnarapuMgavEH
tejasApUryamARasya rUpam AsId anuttamam
yaTA vijfmBate siMho vivfdDo girigahvare
mArutasyOrasaH putras taTA saMprati jfmBate
aSoBata muKaM tasya jfmBamARasya DImataH
ambarIzopamaM dIptaM viDUma iva pAvakaH
harIRAm utTito maDyAt saMprahfzwatanUruhaH
aBivAdya harIn vfdDAn hanumAn idam abravIt
arujan parvatAgrARi hutASanasaKo 'nilaH
balavAn aprameyaS ca vAyur AkASagocaraH
tasyAhaM SIGravegasya SIGragasya mahAtmanaH
mArutasyOrasaH putraH plavane nAsti me samaH
utsaheyaM hi vistIrRam AliKantam ivAmbaram
meruM girim asaMgena parigantuM sahasraSaH
bAhuvegapraRunnena sAgareRAham utsahe
samAplAvayituM lokaM saparvatanadIhradam
mamorujaNGAvegena Bavizyati samutTitaH
saMmUrCitamahAgrAhaH samudro varuRAlayaH
pannagASanam AkASe patantaM pakzisevitam
vEnateyam ahaM SaktaH parigantuM sahasraSaH
udayAt prasTitaM vApi jvalantaM raSmimAlinam
anastamitam Adityam aBigantuM samutsahe
tato BUmim asaMspfSya punar Agantum utsahe
pravegenEva mahatA BImena plavagarzaBAH
utsaheyam atikrAntuM sarvAn AkASagocarAn
sAgaraM kzoBayizyAmi dArayizyAmi medinIm
parvatAn kampayizyAmi plavamAnaH plavaMgamAH
harizye coruvegena plavamAno mahArRavam
latAnAM vIruDAM puzpaM pAdapAnAM ca sarvaSaH
anuyAsyati mAm adya plavamAnaM vihAyasA
Bavizyati hi me panTAH svAteH panTA ivAmbare
carantaM Goram AkASam utpatizyantam eva ca
drakzyanti nipatantaM ca sarvaBUtAni vAnarAH
mahAmerupratIkASaM mAM drakzyaDvaM plavaMgamAH
divam Avftya gacCantaM grasamAnam ivAmbaram
viDamizyAmi jImUtAn kampayizyAmi parvatAn
sAgaraM kzoBayizyAmi plavamAnaH samAhitaH
vEnateyasya vA Saktir mama vA mArutasya vA
fte suparRarAjAnaM mArutaM vA mahAbalam
na hi BUtaM prapaSyAmi yo mAM plutam anuvrajet
nimezAntaramAtreRa nirAlamBanam ambaram
sahasA nipatizyAmi GanAd vidyud ivotTitA
Bavizyati hi me rUpaM plavamAnasya sAgaram
vizRoH prakramamARasya tadA trIn vikramAn iva
budDyA cAhaM prapaSyAmi manaS cezwA ca me taTA
ahaM drakzyAmi vEdehIM pramodaDvaM plavaMgamAH
mArutasya samo vege garuqasya samo jave
ayutaM yojanAnAM tu gamizyAmIti me matiH
vAsavasya savajrasya brahmaRo vA svayamBuvaH
vikramya sahasA hastAd amftaM tad ihAnaye
laNkAM vApi samutkzipya gacCeyam iti me matiH
tam evaM vAnaraSrezWaM garjantam amitOjasaM
uvAca parisaMhfzwo jAmbavAn harisattamaH
vIra kesariRaH putra vegavan mArutAtmaja
jYAtInAM vipulaM Sokas tvayA tAta praRASitaH
tava kalyARarucayaH kapimuKyAH samAgatAH
maNgalaM kAryasidDyarTaM karizyanti samAhitAH
fzIRAM ca prasAdena kapivfdDamatena ca
gurURAM ca prasAdena plavasva tvaM mahArRavam
sTAsyAmaS cEkapAdena yAvadAgamanaM tava
tvadgatAni ca sarvezAM jIvitAni vanOkasAm
tatas tu hariSArdUlas tAn uvAca vanOkasaH
neyaM mama mahI vegaM plavane DArayizyati
etAni hi nagasyAsya SilAsaMkawaSAlinaH
SiKarARi mahendrasya sTirARi ca mahAnti ca
etAni mama nizpezaM pAdayoH patatAM varAH
plavato DArayizyanti yojanAnAm itaH Satam
tatas tu mArutapraKyaH sa harir mArutAtmajaH
Aruroha nagaSrezWaM mahendram arimardanaH
vftaM nAnAviDEr vfkzEr mfgasevitaSAdvalam
latAkusumasaMbADaM nityapuzpaPaladrumam
siMhaSArdUlacaritaM mattamAtaNgasevitam
mattadvijagaRodGuzwaM salilotpIqasaMkulam
mahadBir ucCritaM SfNgEr mahendraM sa mahAbalaH
vicacAra hariSrezWo mahendrasamavikramaH
pAdAByAM pIqitas tena mahASElo mahAtmanA
rarAsa siMhABihato mahAn matta iva dvipaH
mumoca salilotpIqAn viprakIrRaSiloccayaH
vitrastamfgamAtaNgaH prakampitamahAdrumaH
nAnAganDarvamiTunEH pAnasaMsargakarkaSEH
utpatadBir vihaMgES ca vidyADaragaREr api
tyajyamAnamahAsAnuH saMnilInamahoragaH
SElaSfNgaSilodGAtas tadABUt sa mahAgiriH
niHSvasadBis tadA tEs tu BujagEr arDaniHsftEH
sapatAka ivABAti sa tadA DaraRIDaraH
fziBis trAsa saMBrAntEs tyajyamAnaH SiloccayaH
sIdan mahati kAntAre sArTahIna ivADvagaH
sa vegavAn vegasamAhitAtmA; haripravIraH paravIrahantA
manaH samADAya mahAnuBAvo; jagAma laNkAM manasA manasvI

tato rAvaRanItAyAH sItAyAH SatrukarSanaH
iyeza padam anvezwuM cAraRAcarite paTi
aTa vEdUryavarRezu SAdvalezu mahAbalaH
DIraH salilakalpezu vicacAra yaTAsuKam
dvijAn vitrAsayan DImAn urasA pAdapAn haran
mfgAMS ca subahUn niGnan pravfdDa iva kesarI
nIlalohitamAYjizWapadmavarREH sitAsitEH
svaBAvavihitES citrEr DAtuBiH samalaMkftam
kAmarUpiBir Avizwam aBIkzRaM saparicCadEH
yakzakiMnaraganDarvEr devakalpES ca pannagEH
sa tasya girivaryasya tale nAgavarAyute
tizWan kapivaras tatra hrade nAga ivAbaBO
sa sUryAya mahendrAya pavanAya svayamBuve
BUteByaS cAYjaliM kftvA cakAra gamane matim
aYjaliM prANmuKaH kurvan pavanAyAtmayonaye
tato hi vavfDe gantuM dakziRo dakziRAM diSam
plavaMgapravarEr dfzwaH plavane kftaniScayaH
vavfDe rAmavfdDyarTaM samudra iva parvasu
nizpramARa SarIraH saMl lilaNGayizur arRavam
bAhuByAM pIqayAm Asa caraRAByAM ca parvatam
sa cacAlAcalAS cAru muhUrtaM kapipIqitaH
tarURAM puzpitAgrARAM sarvaM puzpam aSAtayat
tena pAdapamuktena puzpOGeRa suganDinA
sarvataH saMvftaH SElo baBO puzpamayo yaTA
tena cottamavIryeRa pIqyamAnaH sa parvataH
salilaM saMprasusrAva madaM matta iva dvipaH
pIqyamAnas tu balinA mahendras tena parvataH
rItir nirvartayAm Asa kAYcanAYjanarAjatIH
mumoca ca SilAH SElo viSAlAH samanaHSilAH
giriRA pIqyamAnena pIqyamAnAni sarvaSaH
guhAvizwAni BUtAni vinedur vikftEH svarEH
sa mahAsattvasaMnAdaH SElapIqAnimittajaH
pfTivIM pUrayAm Asa diSaS copavanAni ca
SiroBiH pfTuBiH sarpA vyaktasvastikalakzaREH
vamantaH pAvakaM GoraM dadaMSur daSanEH SilAH
tAs tadA savizEr dazwAH kupitEs tEr mahASilAH
jajvaluH pAvakoddIptA viBiduS ca sahasraDA
yAni cOzaDajAlAni tasmiY jAtAni parvate
vizaGnAny api nAgAnAM na SekuH SamituM vizam
Bidyate 'yaM girir BUtEr iti matvA tapasvinaH
trastA vidyADarAs tasmAd utpetuH strIgaREH saha
pAnaBUmigataM hitvA hEmam AsanaBAjanam
pAtrARi ca mahArhARi karakAMS ca hiraRmayAn
lehyAn uccAvacAn BakzyAn mAMsAni viviDAni ca
ArzaBARi ca carmARi KaqgAMS ca kanakatsarUn
kftakaRWaguRAH kzIbA raktamAlyAnulepanAH
raktAkzAH puzkarAkzAS ca gaganaM pratipedire
hAranUpurakeyUra pArihArya DarAH striyaH
vismitAH sasmitAs tasTur AkASe ramaREH saha
darSayanto mahAvidyAM vidyADaramaharzayaH
sahitAs tasTur AkASe vIkzAM cakruS ca parvatam
SuSruvuS ca tadA Sabdam fzIRAM BAvitAtmanAm
cAraRAnAM ca sidDAnAM sTitAnAM vimale 'mbare
eza parvatasaMkASo hanUmAn mArutAtmajaH
titIrzati mahAvegaM samudraM makarAlayam
rAmArTaM vAnarArTaM ca cikIrzan karma duzkaram
samudrasya paraM pAraM duzprApaM prAptum icCati
duDuve ca sa romARi cakampe cAcalopamaH
nanAda ca mahAnAdaM sumahAn iva toyadaH
AnupUrvyAc ca vfttaM ca lANgUlaM romaBiS citam
utpatizyan vicikzepa pakzirAja ivoragam
tasya lANgUlam AvidDam ativegasya pfzWataH
dadfSe garuqeneva hriyamARo mahoragaH
bAhU saMstamBayAm Asa mahApariGasaMniBO
sasAda ca kapiH kawyAM caraRO saMcukopa ca
saMhftya ca BujO SrImAMs taTEva ca SiroDarAm
tejaH sattvaM taTA vIryam AviveSa sa vIryavAn
mArgam Alokayan dUrAd UrDvapraRihitekzaRaH
ruroDa hfdaye prARAn AkASam avalokayan
padByAM dfQam avasTAnaM kftvA sa kapikuYjaraH
nikuYcya karRO hanumAn utpatizyan mahAbalaH
vAnarAn vAnaraSrezWa idaM vacanam abravIt
yaTA rAGavanirmuktaH SaraH SvasanavikramaH
gacCet tadvad gamizyAmi laNkAM rAvaRapAlitAm
na hi drakzyAmi yadi tAM laNkAyAM janakAtmajAm
anenEva hi vegena gamizyAmi surAlayam
yadi vA tridive sItAM na drakzyAmi kftaSramaH
badDvA rAkzasarAjAnam AnayizyAmi rAvaRam
sarvaTA kftakAryo 'ham ezyAmi saha sItayA
AnayizyAmi vA laNkAM samutpAwya sarAvaRAm
evam uktvA tu hanumAn vAnarAn vAnarottamaH
utpapAtATa vegena vegavAn avicArayan
samutpatati tasmiMs tu vegAt te nagarohiRaH
saMhftya viwapAn sarvAn samutpetuH samantataH
sa mattakoyazwiBakAn pAdapAn puzpaSAlinaH
udvahann Uruvegena jagAma vimale 'mbare
UruvegodDatA vfkzA muhUrtaM kapim anvayuH
prasTitaM dIrGam aDvAnaM svabanDum iva bAnDavAH
tam UruvegonmaTitAH sAlAS cAnye nagottamAH
anujagmur hanUmantaM sEnyA iva mahIpatim
supuzpitAgrEr bahuBiH pAdapEr anvitaH kapiH
hanumAn parvatAkAro baBUvAdButadarSanaH
sAravanto 'Ta ye vfkzA nyamajjaMl lavaRAmBasi
BayAd iva mahendrasya parvatA varuRAlaye
sa nAnAkusumEH kIrRaH kapiH sANkurakorakEH
SuSuBe meGasaMkASaH KadyotEr iva parvataH
vimuktAs tasya vegena muktvA puzpARi te drumAH
avaSIryanta salile nivfttAH suhfdo yaTA
laGutvenopapannaM tad vicitraM sAgare 'patat
drumARAM viviDaM puzpaM kapivAyusamIritam
puzpOGeRAnubadDena nAnAvarRena vAnaraH
baBO meGa ivodyan vE vidyudgaRaviBUzitaH
tasya vegasamudBUtEH puzpEs toyam adfSyata
tArABir aBirAmABir uditABir ivAmbaram
tasyAmbaragatO bAhU dadfSAte prasAritO
parvatAgrAd vinizkrAntO paYcAsyAv iva pannagO
pibann iva baBO cApi sormijAlaM mahArRavam
pipAsur iva cAkASaM dadfSe sa mahAkapiH
tasya vidyutpraBAkAre vAyumArgAnusAriRaH
nayane viprakASete parvatasTAv ivAnalO
piNge piNgAkzamuKyasya bfhatI parimaRqale
cakzuzI saMprakaSete candrasUryAv iva sTitO
muKaM nAsikayA tasya tAmrayA tAmram AbaBO
saMDyayA samaBispfzwaM yaTA sUryasya maRqalam
lANgalaM ca samAvidDaM plavamAnasya SoBate
ambare vAyuputrasya SakraDvaja ivocCritaH
lANgUlacakreRa mahAY SukladaMzwro 'nilAtmajaH
vyarocata mahAprAjYaH parivezIva BAskaraH
sPigdeSenABitAmreRa rarAja sa mahAkapiH
mahatA dAriteneva girir gErikaDAtunA
tasya vAnarasiMhasya plavamAnasya sAgaram
kakzAntaragato vAyur jImUta iva garjati
Ke yaTA nipataty ulkA uttarAntAd viniHsftA
dfSyate sAnubanDA ca taTA sa kapikuYjaraH
patatpataMgasaMkASo vyAyataH SuSuBe kapiH
pravfdDa iva mAtaMgaH kakzyayA baDyamAnayA
uparizwAc CarIreRa CAyayA cAvagAQayA
sAgare mArutAvizwA nOr ivAsIt tadA kapiH
yaM yaM deSaM samudrasya jagAma sa mahAkapiH
sa sa tasyANgavegena sonmAda iva lakzyate
sAgarasyormijAlAnAm urasA SElavarzmaRAm
aBiGnaMs tu mahAvegaH pupluve sa mahAkapiH
kapivAtaS ca balavAn meGavAtaS ca niHsftaH
sAgaraM BImanirGozaM kampayAm Asatur BfSam
vikarzann UrmijAlAni bfhanti lavaRAmBasi
atyakrAman mahAvegas taraNgAn gaRayann iva
plavamAnaM samIkzyATa BujaNgAH sAgarAlayAH
vyomni taM kapiSArdUlaM suparRam iti menire
daSayojanavistIrRA triMSadyojanam AyatA
CAyA vAnarasiMhasya jale cArutarABavat
SvetABraGanarAjIva vAyuputrAnugAminI
tasya sA SuSuBe CAyA vitatA lavaRAmBasi
plavamAnaM tu taM dfzwvA plavagaM tvaritaM tadA
vavfzuH puzpavarzARi devaganDarvadAnavAH
tatApa na hi taM sUryaH plavantaM vAnareSvaram
sizeve ca tadA vAyU rAmakAryArTasidDaye
fzayas tuzwuvuS cEnaM plavamAnaM vihAyasA
jaguS ca devaganDarvAH praSaMsanto mahOjasaM
nAgAS ca tuzwuvur yakzA rakzAMsi vibuDAH KagAH
prekzyAkASe kapivaraM sahasA vigataklamam
tasmin plavagaSArdUle plavamAne hanUmati
ikzvAkukulamAnArTI cintayAm Asa sAgaraH
sAhAyyaM vAnarendrasya yadi nAhaM hanUmataH
karizyAmi BavizyAmi sarvavAcyo vivakzatAm
aham ikzvAkunATena sagareRa vivarDitaH
ikzvAkusacivaS cAyaM nAvasIditum arhati
taTA mayA viDAtavyaM viSrameta yaTA kapiH
SezaM ca mayi viSrAntaH suKenAtipatizyati
iti kftvA matiM sADvIM samudraS Cannam amBasi
hiraRyanABaM mEnAkam uvAca girisattamam
tvam ihAsurasaMGAnAM pAtAlatalavAsinAm
devarAjYA giriSrezWa pariGaH saMniveSitaH
tvam ezAM jYAtavIryARAM punar evotpatizyatAm
pAtAlasyAprameyasya dvAram Avftya tizWasi
tiryag UrDvam aDaS cEva Saktis te SElavarDitum
tasmAt saMcodayAmi tvAm uttizWa nagasattama
sa eza kapiSArdUlas tvAm uparyeti vIryavAn
hanUmAn rAmakAryArTaM BImakarmA Kam AplutaH
tasya sAhyaM mayA kAryam ikzvAkukulavartinaH
mama ikzvAkavaH pUjyAH paraM pUjyatamAs tava
kuru sAcivyam asmAkaM na naH kAryam atikramet
kartavyam akftaM kAryaM satAM manyum udIrayet
salilAd UrDvam uttizWa tizWatv eza kapis tvayi
asmAkam atiTiS cEva pUjyaS ca plavatAM varaH
cAmIkaramahAnABa devaganDarvasevita
hanUmAMs tvayi viSrAntas tataH SezaM gamizyati
kAkutsTasyAnfSaMsyaM ca mETilyAS ca vivAsanam
SramaM ca plavagendrasya samIkzyotTAtum arhasi
hiraRyanABo mEnAko niSamya lavaRAmBasaH
utpapAta jalAt tUrRaM mahAdrumalatAyutaH
sa sAgarajalaM BittvA baBUvAtyutTitas tadA
yaTA jalaDaraM BittvA dIptaraSmir divAkaraH
SAtakumBamayEH SfNgEH sakiMnaramahoragEH
AdityodayasaMkASEr AliKadBir ivAmbaram
tasya jAmbUnadEH SfNgEH parvatasya samutTitEH
AkASaM SastrasaMkASam aBavat kAYcanapraBam
jAtarUpamayEH SfNgEr BrAjamAnEH svayaM praBEH
AdityaSatasaMkASaH so 'Bavad girisattamaH
tam utTitam asaMgena hanUmAn agrataH sTitam
maDye lavaRatoyasya viGno 'yam iti niScitaH
sa tam ucCritam atyarTaM mahAvego mahAkapiH
urasA pAtayAm Asa jImUtam iva mArutaH
sa tadA pAtitas tena kapinA parvatottamaH
budDvA tasya kaper vegaM jaharza ca nananda ca
tam AkASagataM vIram AkASe samavasTitam
prIto hfzwamanA vAkyam abravIt parvataH kapim
mAnuzaM Darayan rUpam AtmanaH SiKare sTitaH
duzkaraM kftavAn karma tvam idaM vAnarottama
nipatya mama SfNgezu viSramasva yaTAsuKam
rAGAvasya kule jAtEr udaDiH parivarDitaH
sa tvAM rAmahite yuktaM pratyarcayati sAgaraH
kfte ca pratikartavyam eza DarmaH sanAtanaH
so 'yaM tat pratikArArTI tvattaH saMmAnam arhati
tvannimittam anenAhaM bahumAnAt pracoditaH
yojanAnAM SataM cApi kapir eza samAplutaH
tava sAnuzu viSrAntaH SezaM prakramatAm iti
tizWa tvaM hariSArdUla mayi viSramya gamyatAm
tad idaM ganDavat svAdu kandamUlaPalaM bahu
tad AsvAdya hariSrezWa viSrAnto 'nugamizyasi
asmAkam api saMbanDaH kapimuKyas tvayAsti vE
praKyatas trizu lokezu mahAguRaparigrahaH
vegavantaH plavanto ye plavagA mArutAtmaja
tezAM muKyatamaM manye tvAm ahaM kapikuYjara
atiTiH kila pUjArhaH prAkfto 'pi vijAnatA
DarmaM jijYAsamAnena kiM punar yAdfSo BavAn
tvaM hi devavarizWasya mArutasya mahAtmanaH
putras tasyEva vegena sadfSaH kapikuYjara
pUjite tvayi DarmajYa pUjAM prApnoti mArutaH
tasmAt tvaM pUjanIyo me SfRu cApy atra kAraRam
pUrvaM kftayuge tAta parvatAH pakziRo 'Bavan
te 'pi jagmur diSaH sarvA garuqAnilaveginaH
tatas tezu prayAtezu devasaMGAH saharziBiH
BUtAni ca BayaM jagmus tezAM patanaSaNkayA
tataH krudDaH sahasrAkzaH parvatAnAM SatakratuH
pakzAMS cicCeda vajreRa tatra tatra sahasraSaH
sa mAm upagataH krudDo vajram udyamya devarAw
tato 'haM sahasA kziptaH Svasanena mahAtmanA
asmiMl lavaRatoye ca prakziptaH plavagottama
guptapakzaH samagraS ca tava pitrABirakzitaH
tato 'haM mAnayAmi tvAM mAnyo hi mama mArutaH
tvayA me hy eza saMbanDaH kapimuKya mahAguRaH
asminn evaMgate kArye sAgarasya mamEva ca
prItiM prItamanA kartuM tvam arhasi mahAkape
SramaM mokzaya pUjAM ca gfhARa kapisattama
prItiM ca bahumanyasva prIto 'smi tava darSanAt
evam uktaH kapiSrezWas taM nagottamam abravIt
prIto 'smi kftam AtiTyaM manyur ezo 'panIyatAm
tvarate kAryakAlo me ahaS cApy ativartate
pratijYA ca mayA dattA na sTAtavyam ihAntarA
ity uktvA pARinA SElam AlaBya haripuMgavaH
jagAmAkASam AviSya vIryavAn prahasann iva
sa parvatasamudrAByAM bahumAnAd avekzitaH
pUjitaS copapannABir ASIrBir anilAtmajaH
aTorDvaM dUram utpatya hitvA SElamahArRavO
pituH panTAnam AsTAya jagAma vimale 'mbare
BUyaS corDvagatiM prApya giriM tam avalokayan
vAyusUnur nirAlambe jagAma vimale 'mbare
tad dvitIyaM hanumato dfzwvA karma suduzkaram
praSaSaMsuH surAH sarve sidDAS ca paramarzayaH
devatAS cABavan hfzwAs tatrasTAs tasya karmaRA
kAYcanasya sunABasya sahasrAkzaS ca vAsavaH
uvAca vacanaM DImAn paritozAt sagadgadam
sunABaM parvataSrezWaM svayam eva SacIpatiH
hiraRyanABaSElendraparituzwo 'smi te BfSam
aBayaM te prayacCAmi tizWa sOmya yaTAsuKam
sAhyaM kftaM te sumahad vikrAntasya hanUmataH
kramato yojanaSataM nirBayasya Baye sati
rAmasyEza hi dOtyena yAti dASaraTer hariH
satkriyAM kurvatA SakyA tozito 'smi dfQaM tvayA
tataH praharzam alaBad vipulaM parvatottamaH
devatAnAM patiM dfzwvA parituzwaM Satakratum
sa vE dattavaraH SElo baBUvAvasTitas tadA
hanUmAMS ca muhUrtena vyaticakrAma sAgaram
tato devAH saganDarvAH sidDAS ca paramarzayaH
abruvan sUryasaMkASAM surasAM nAgamAtaram
ayaM vAtAtmajaH SrImAn plavate sAgaropari
hanUmAn nAma tasya tvaM muhUrtaM viGnam Acara
rAkzasaM rUpam AsTAya suGoraM parvatopamam
daMzwrAkarAlaM piNgAkzaM vaktraM kftvA naBaHspfSam
balam icCAmahe jYAtuM BUyaS cAsya parAkramam
tvAM vijezyaty upAyena vizadaM vA gamizyati
evam uktA tu sA devI dEvatEr aBisatkftA
samudramaDye surasA biBratI rAkzasaM vapuH
vikftaM ca virUpaM ca sarvasya ca BayAvaham
plavamAnaM hanUmantam Avftyedam uvAca ha
mama BakzaH pradizwas tvam ISvarEr vAnararzaBa
ahaM tvAM BakzayizyAmi praviSedaM mamAnanam
evam uktaH surasayA prAYjalir vAnararzaBaH
prahfzwavadanaH SrImAn idaM vacanam abravIt
rAmo dASaraTir nAma pravizwo daRqakAvanam
lakzmaRena saha BrAtrA vEdehyA cApi BAryayA
asya kAryavizaktasya badDavErasya rAkzasEH
tasya sItA hftA BAryA rAvaRena yaSasvinI
tasyAH sakASaM dUto 'haM gamizye rAmaSAsanAt
kartum arhasi rAmasya sAhyaM vizayavAsini
aTa vA mETilIM dfzwvA rAmaM cAklizwakAriRam
AgamizyAmi te vaktraM satyaM pratiSfRomi te
evam uktA hanumatA surasA kAmarUpiRI
abravIn nAtivarten mAM kaS cid eza varo mama
evam uktaH surasayA krudDo vAnarapuMgavaH
abravIt kuru vE vaktraM yena mAM vizahizyase
ity uktvA surasAM krudDo daSayojanam AyataH
daSayojanavistAro baBUva hanumAMs tadA
taM dfzwvA meGasaMkASaM daSayojanam Ayatam
cakAra surasApy AsyaM viMSadyojanam Ayatam
hanumAMs tu tataH krudDas triMSadyojanam AyataH
cakAra surasA vaktraM catvAriMSat taTocCritam
baBUva hanumAn vIraH paYcASadyojanocCritaH
cakAra surasA vaktraM zazwiyojanam Ayatam
taTEva hanumAn vIraH saptatiM yojanocCritaH
cakAra surasA vaktram aSItiM yojanAyatam
hanUmAn acala praKyo navatiM yojanocCritaH
cakAra surasA vaktraM Satayojanam Ayatam
tad dfzwvA vyAditaM tv AsyaM vAyuputraH sa budDimAn
dIrGajihvaM surasayA suGoraM narakopamam
sa saMkzipyAtmanaH kAyaM jImUta iva mArutiH
tasmin muhUrte hanumAn baBUvANguzWamAtrakaH
so 'BipatyASu tad vaktraM nizpatya ca mahAjavaH
antarikze sTitaH SrImAn idaM vacanam abravIt
pravizwo 'smi hi te vaktraM dAkzAyaRi namo 'stu te
gamizye yatra vEdehI satyaM cAstu vacas tava
taM dfzwvA vadanAn muktaM candraM rAhumuKAd iva
abravIt surasA devI svena rUpeRa vAnaram
arTasidDyE hariSrezWa gacCa sOmya yaTAsuKam
samAnaya ca vEdehIM rAGaveRa mahAtmanA
tat tftIyaM hanumato dfzwvA karma suduzkaram
sADu sADv iti BUtAni praSaSaMsus tadA harim
sa sAgaram anADfzyam aByetya varuRAlayam
jagAmAkASam AviSya vegena garuRopamaH
sevite vAriDAriBiH patagES ca nizevite
carite kESikAcAryEr ErAvatanizevite
siMhakuYjaraSArdUlapatagoragavAhanEH
vimAnEH saMpatadBiS ca vimalEH samalaMkfte
vajrASanisamAGAtEH pAvakEr upaSoBite
kftapuRyEr mahABAgEH svargajidBir alaMkfte
bahatA havyam atyantaM sevite citraBAnunA
grahanakzatracandrArkatArAgaRaviBUzite
maharzigaRaganDarvanAgayakzasamAkule
vivikte vimale viSve viSvAvasunizevite
devarAjagajAkrAnte candrasUryapaTe Sive
vitAne jIvalokasya vitato brahmanirmite
bahuSaH sevite vIrEr vidyADaragaREr varEH
kapinA kfzyamARAni mahABrARi cakASire
praviSann aBrajAlAni nizpataMS ca punaH punaH
prAvfzIndur ivABAti nizpatan praviSaMs tadA
plavamAnaM tu taM dfzwvA siMhikA nAma rAkzasI
manasA cintayAm Asa pravfdDA kAmarUpiRI
adya dIrGasya kAlasya BavizyAmy aham ASitA
idaM hi me mahat sattvaM cirasya vaSam Agatam
iti saMcintya manasA CAyAm asya samakzipat
CAyAyAM saMgfhItAyAM cintayAm Asa vAnaraH
samAkzipto 'smi sahasA paNgUkftaparAkramaH
pratilomena vAtena mahAnOr iva sAgare
tiryag UrDvam aDaS cEva vIkzamARas tataH kapiH
dadarSa sa mahAsattvam utTitaM lavaRAmBasi
kapirAjYA yad AKyAtaM sattvam adButadarSanam
CAyAgrAhi mahAvIryaM tad idaM nAtra saMSayaH
sa tAM budDvArTatattvena siMhikAM matimAn kapiH
vyavarData mahAkAyaH prAvfzIva balAhakaH
tasya sA kAyam udvIkzya varDamAnaM mahAkapeH
vaktraM prasArayAm Asa pAtAlAmbarasaMniBam
sa dadarSa tatas tasyA vikftaM sumahan muKam
kAyamAtraM ca meDAvI marmARi ca mahAkapiH
sa tasyA vivfte vaktre vajrasaMhananaH kapiH
saMkzipya muhur AtmAnaM nizpapAta mahAbalaH
Asye tasyA nimajjantaM dadfSuH sidDacAraRAH
grasyamAnaM yaTA candraM pUrRaM parvaRi rAhuRA
tatas tasya naKEs tIkzREr marmARy utkftya vAnaraH
utpapAtATa vegena manaHsaMpAtavikramaH
tAM hatAM vAnareRASu patitAM vIkzya siMhikAm
BUtAny AkASacArIRi tam UcuH plavagarzaBam
BImam adya kftaM karma mahat sattvaM tvayA hatam
sADayArTam aBipretam arizwaM plavatAM vara
yasya tv etAni catvAri vAnarendra yaTA tava
Dftir dfzwir matir dAkzyaM sa karmasu na sIdati
sa tEH saMBAvitaH pUjyaH pratipannaprayojanaH
jagAmAkASam AviSya pannagASanavat kapiH
prAptaBUyizWa pAras tu sarvataH pratilokayan
yojanAnAM SatasyAnte vanarAjiM dadarSa saH
dadarSa ca patann eva viviDadrumaBUzitam
dvIpaM SAKAmfgaSrezWo malayopavanAni ca
sAgaraM sAgarAnUpAn sAgarAnUpajAn drumAn
sAgarasya ca patnInAM muKAny api vilokayan
sa mahAmeGasaMkASaM samIkzyAtmAnam AtmanA
nirunDantam ivAkASaM cakAra matimAn matim
kAyavfdDiM pravegaM ca mama dfzwvEva rAkzasAH
mayi kOtUhalaM kuryur iti mene mahAkapiH
tataH SarIraM saMkzipya tan mahIDarasaMniBam
punaH prakftim Apede vItamoha ivAtmavAn
sa cArunAnAviDarUpaDArI; paraM samAsAdya samudratIram
parEr aSakyapratipannarUpaH; samIkzitAtmA samavekzitArTaH
tataH sa lambasya gireH samfdDe; vicitrakUwe nipapAta kUwe
saketakoddAlakanAlikere; mahAdrikUwapratimo mahAtmA
sa sAgaraM dAnavapannagAyutaM; balena vikramya mahormimAlinam
nipatya tIre ca mahodaDes tadA; dadarSa laNkAm amarAvatIm iva
sa sAgaram anADfzyam atikramya mahAbalaH
trikUwaSiKare laNkAM sTitAM svasTo dadarSa ha
tataH pAdapamuktena puzpavarzeRa vIryavAn
aBivfzwaH sTitas tatra baBO puzpamayo yaTA
yojanAnAM SataM SrImAMs tIrtvApy uttamavikramaH
aniSvasan kapis tatra na glAnim aDigacCati
SatAny ahaM yojanAnAM krameyaM subahUny api
kiM punaH sAgarasyAntaM saMKyAtaM Satayojanam
sa tu vIryavatAM SrezWaH plavatAm api cottamaH
jagAma vegavAMl laNkAM laNGayitvA mahodaDim
SAdvalAni ca nIlAni ganDavanti vanAni ca
gaRqavanti ca maDyena jagAma nagavanti ca
SElAMS ca tarusaMCannAn vanarAjIS ca puzpitAH
aBicakrAma tejasvI hanumAn plavagarzaBaH
sa tasminn acale tizWan vanAny upavanAni ca
sa nagAgre ca tAM laNkAM dadarSa pavanAtmajaH
saralAn karRikArAMS ca KarjUrAMS ca supuzpitAn
priyAlAn muculindAMS ca kuwajAn ketakAn api
priyaNgUn ganDapUrRAMS ca nIpAn saptacCadAMs taTA
asanAn kovidArAMS ca karavIrAMS ca puzpitAn
puzpaBAranibadDAMS ca taTA mukulitAn api
pAdapAn vihagAkIrRAn pavanADUtamastakAn
haMsakAraRqavAkIrRA vApIH padmotpalAyutAH
AkrIqAn viviDAn ramyAn viviDAMS ca jalASayAn
saMtatAn viviDEr vfkzEH sarvartuPalapuzpitEH
udyAnAni ca ramyARi dadarSa kapikuYjaraH
samAsAdya ca lakzmIvAMl laNkAM rAvaRapAlitAm
pariKABiH sapadmABiH sotpalABir alaMkftAm
sItApaharaRArTena rAvaRena surakzitAm
samantAd vicaradBiS ca rAkzasEr ugraDanviBiH
kAYcanenAvftAM ramyAM prAkAreRa mahApurIm
awwAlakaSatAkIrRAM patAkADvajamAlinIm
toraREH kAYcanEr divyEr latApaNktivicitritEH
dadarSa hanumAMl laNkAM divi devapurIm iva
girimUrDni sTitAM laNkAM pARqurEr BavanEH SuBEH
dadarSa sa kapiH SrImAn puram AkASagaM yaTA
pAlitAM rAkzasendreRa nirmitAM viSvakarmaRA
plavamAnAm ivAkASe dadarSa hanumAn purIm
saMpUrRAM rAkzasEr GorEr nAgEr BogavatIm iva
acintyAM sukftAM spazwAM kuberADyuzitAM purA
daMzwriBir bahuBiH SUrEH SUlapawwiSapARiBiH
rakzitAM rAkzasEr GorEr guhAm ASIvizEr api
vapraprAkArajaGanAM vipulAmbunavAmbarAm
SataGnISUlakeSAntAm awwAlakavataMsakAm
dvAram uttaram AsAdya cintayAm Asa vAnaraH
kElAsaSiKarapraKyam AliKantam ivAmbaram
DriyamARam ivAkASam ucCritEr BavanottamEH
tasyAS ca mahatIM guptiM sAgaraM ca nirIkzya saH
rAvaRaM ca ripuM GoraM cintayAm Asa vAnaraH
AgatyApIha harayo Bavizyanti nirarTakAH
na hi yudDena vE laNkA SakyA jetuM surEr api
imAM tu vizamAM durgAM laNkAM rAvaRapAlitAm
prApyApi sa mahAbAhuH kiM karizyati rAGavaH
avakASo na sAntvasya rAkzasezv aBigamyate
na dAnasya na Bedasya nEva yudDasya dfSyate
caturRAm eva hi gatir vAnarARAM mahAtmanAm
vAliputrasya nIlasya mama rAjYaS ca DImataH
yAvaj jAnAmi vEdehIM yadi jIvati vA na vA
tatrEva cintayizyAmi dfzwvA tAM janakAtmajAm
tataH sa cintayAm Asa muhUrtaM kapikuYjaraH
giriSfNge sTitas tasmin rAmasyAByudaye rataH
anena rUpeRa mayA na SakyA rakzasAM purI
pravezwuM rAkzasEr guptA krUrEr balasamanvitEH
ugrOjaso mahAvIryo balavantaS ca rAkzasAH
vaYcanIyA mayA sarve jAnakIM parimArgitA
lakzyAlakzyeRa rUpeRa rAtrO laNkA purI mayA
pravezwuM prAptakAlaM me kftyaM sADayituM mahat
tAM purIM tAdfSIM dfzwvA durADarzAM surAsurEH
hanUmAMS cintayAm Asa viniHSvasya muhur muhuH
kenopAyena paSyeyaM mETilIM janakAtmajAm
adfzwo rAkzasendreRa rAvaRena durAtmanA
na vinaSyet kaTaM kAryaM rAmasya viditAtmanaH
ekAm ekaS ca paSyeyaM rahite janakAtmajAm
BUtAS cArTo vipadyante deSakAlaviroDitAH
viklavaM dUtam AsAdya tamaH sUryodaye yaTA
arTAnarTAntare budDir niScitApi na SoBate
GAtayanti hi kAryARi dUtAH paRqitamAninaH
na vinaSyet kaTaM kAryaM vEklavyaM na kaTaM Bavet
laNGanaM ca samudrasya kaTaM nu na vfTA Bavet
mayi dfzwe tu rakzoBI rAmasya viditAtmanaH
Baved vyarTam idaM kAryaM rAvaRAnarTam icCataH
na hi SakyaM kva cit sTAtum avijYAtena rAkzasEH
api rAkzasarUpeRa kim utAnyena kena cit
vAyur apy atra nAjYAtaS cared iti matir mama
na hy asty aviditaM kiM cid rAkzasAnAM balIyasAm
ihAhaM yadi tizWAmi svena rUpeRa saMvftaH
vinASam upayAsyAmi Bartur arTaS ca hIyate
tad ahaM svena rUpeRa rajanyAM hrasvatAM gataH
laNkAm aBipatizyAmi rAGavasyArTasidDaye
rAvaRasya purIM rAtrO praviSya sudurAsadAm
vicinvan BavanaM sarvaM drakzyAmi janakAtmajAm
iti saMcintya hanumAn sUryasyAstamayaM kapiH
AcakANkze tadA vIrA vEdehyA darSanotsukaH
pfzadaMSakamAtraH san baBUvAdButadarSanaH
pradozakAle hanumAMs tUrRam utpatya vIryavAn
praviveSa purIM ramyAM suviBaktamahApaTam
prAsAdamAlAvitatAM stamBEH kAYcanarAjatEH
SAtakumBamayEr jAlEr ganDarvanagaropamAm
saptaBOmAzwaBOmES ca sa dadarSa mahApurIm
talEH sPAwikasaMpUrREH kArtasvaraviBUzitEH
vEdUryamaRicitrES ca muktAjAlaviBUzitEH
talEH SuSuBire tAni BavanAny atra rakzasAm
kAYcanAni vicitrARi toraRAni ca rakzasAm
laNkAm uddyotayAm AsuH sarvataH samalaMkftAm
acintyAm adButAkArAM dfzwvA laNkAM mahAkapiH
AsId vizaRRo hfzwaS ca vEdehyA darSanotsukaH
sa pARqurodvidDavimAnamAlinIM; mahArhajAmbUnadajAlatoraRAm
yaSasvinAM rAvaRabAhupAlitAM; kzapAcarEr BImabalEH samAvftAm
candro 'pi sAcivyam ivAsya kurvaMs; tArAgaREr maDyagato virAjan
jyotsnAvitAnena vitatya lokam; uttizWate nEkasahasraraSmiH
SaNKapraBaM kzIramfRAlavarRam; udgacCamAnaM vyavaBAsamAnam
dadarSa candraM sa kapipravIraH; poplUyamAnaM sarasIva haMsaM
sa lambaSiKare lambe lambatoyadasaMniBe
sattvam AsTAya meDAvI hanumAn mArutAtmajaH
niSi laNkAM mahAsattvo viveSa kapikuYjaraH
ramyakAnanatoyAQyAM purIM rAvaRapAlitAm
SAradAmbuDarapraKyEr BavanEr upaSoBitAm
sAgaropamanirGozAM sAgarAnilasevitAm
supuzwabalasaMguptAM yaTEva viwapAvatIm
cArutoraRaniryUhAM pARquradvAratoraRAm
BujagAcaritAM guptAM SuBAM BogavatIm iva
tAM savidyudGanAkIrRAM jyotirmArganizevitAm
caRqamArutanirhrAdAM yaTendrasyAmarAvatIm
SAtakumBena mahatA prAkAreRABisaMvftAm
kiNkiRIjAlaGozABiH patAkABir alaMkftAm
AsAdya sahasA hfzwaH prAkAram aBipedivAn
vismayAvizwahfdayaH purIm Alokya sarvataH
jAmbUnadamayEr dvArEr vEdUryakftavedikEH
maRisPawika muktABir maRikuwwimaBUzitEH
taptahAwakaniryUhE rAjatAmalapARqurEH
vEdUryatalasopAnEH sPAwikAntarapAMsuBiH
cArusaMjavanopetEH Kam ivotpatitEH SuBEH
krOYcabarhiRasaMGuzwe rAjahaMsanizevitEH
tUryABaraRanirGozEH sarvataH pratinAditAm
vasvokasArApratimAM samIkzya nagarIM tataH
Kam ivotpatitAM laNkAM jaharza hanumAn kapiH
tAM samIkzya purIM laNkAM rAkzasADipateH SuBAm
anuttamAm fdDiyutAM cintayAm Asa vIryavAn
neyam anyena nagarI SakyA DarzayituM balAt
rakzitA rAvaRabalEr udyatAyuDaDAriBiH
kumudANgadayor vApi suzeRasya mahAkapeH
prasidDeyaM Baved BUmir mEndadvividayor api
vivasvatas tanUjasya hareS ca kuSaparvaRaH
fkzasya ketumAlasya mama cEva gatir Bavet
samIkzya tu mahAbAho rAGavasya parAkramam
lakzmaRasya ca vikrAntam aBavat prItimAn kapiH
tAM ratnavasanopetAM kozWAgArAvataMsakAm
yantrAgArastanIm fdDAM pramadAm iva BUzitAm
tAM nazwatimirAM dIpEr BAsvarES ca mahAgfhEH
nagarIM rAkzasendrasya dadarSa sa mahAkapiH
pravizwaH sattvasaMpanno niSAyAM mArutAtmajaH
sa mahApaTam AsTAya muktApuzpavirAjitam
hasitodGuzwaninadEs tUryaGoza puraH sarEH
vajrANkuSanikASES ca vajrajAlaviBUzitEH
gfhameDEH purI ramyA baBAse dyOr ivAmbudEH
prajajvAla tadA laNkA rakzogaRagfhEH SuBEH
sitABrasadfSES citrEH padmasvastikasaMsTitEH
varDamAnagfhES cApi sarvataH suviBAzitEH
tAM citramAlyABaraRAM kapirAjahitaMkaraH
rAGavArTaM caraY SrImAn dadarSa ca nananda ca
SuSrAva maDuraM gItaM trisTAnasvaraBUzitam
strIRAM madasamfdDAnAM divi cApsarasAm iva
SuSrAva kAYcIninAdaM nUpurARAM ca niHsvanam
sopAnaninadAMS cEva Bavanezu mahAtmanam
AsPowitaninAdAMS ca kzveqitAMS ca tatas tataH
svADyAya niratAMS cEva yAtuDAnAn dadarSa saH
rAvaRastavasaMyuktAn garjato rAkzasAn api
rAjamArgaM samAvftya sTitaM rakzobalaM mahat
dadarSa maDyame gulme rAkzasasya carAn bahUn
dIkzitAY jawilAn muRqAn go'jinAmbaravAsasaH
darBamuzwipraharaRAn agnikuRqAyuDAMs taTA
kUwamudgarapARIMS ca daRqAyuDaDarAn api
ekAkzAnekakarRAMS ca calallambapayoDarAn
karAlAn BugnavaktrAMS ca vikawAn vAmanAMs taTA
DanvinaH KaqginaS cEva SataGnI musalAyuDAn
pariGottamahastAMS ca vicitrakavacojjvalAn
nAtizWUlAn nAtikfSAn nAtidIrGAtihrasvakAn
virUpAn bahurUpAMS ca surUpAMS ca suvarcasaH
SaktivfkzAyuDAMS cEva pawwiSASaniDAriRaH
kzepaRIpASahastAMS ca dadarSa sa mahAkapiH
sragviRas tv anuliptAMS ca varABaraRaBUzitAn
tIkzRaSUlaDarAMS cEva vajriRaS ca mahAbalAn
SatasAhasram avyagram ArakzaM maDyamaM kapiH
prAkArAvftam atyantaM dadarSa sa mahAkapiH
trivizwapaniBaM divyaM divyanAdavinAditam
vAjihezitasaMGuzwaM nAditaM BUzaREs taTA
raTEr yAnEr vimAnES ca taTA gajahayEH SuBEH
vAraRES ca caturdantEH SvetABranicayopamEH
BUzitaM ruciradvAraM mattES ca mfgapakziBiH
rAkzasADipater guptam AviveSa gfhaM kapiH
tataH sa maDyaM gatam aMSumantaM; jyotsnAvitAnaM mahad udvamantam
dadarSa DImAn divi BAnumantaM; gozWe vfzaM mattam iva Bramantam
lokasya pApAni vinASayantaM; mahodaDiM cApi sameDayantam
BUtAni sarvARi virAjayantaM; dadarSa SItAMSum aTABiyAntam
yA BAti lakzmIr Buvi mandarasTA; taTA pradozezu ca sAgarasTA
taTEva toyezu ca puzkarasTA; rarAja sA cAruniSAkarasTA
haMso yaTA rAjatapaYjurasTaH; siMho yaTA mandarakandarasTaH
vIro yaTA garvitakuYjarasTaS; candro 'pi baBrAja taTAmbarasTaH
sTitaH kakudmAn iva tIkzRaSfNgo; mahAcalaH Sveta ivoccaSfNgaH
hastIva jAmbUnadabadDaSfNgo; viBAti candraH paripUrRaSfNgaH
prakASacandrodayanazwadozaH; pravfdDarakzaH piSitASadozaH
rAmABirAmeritacittadozaH; svargaprakASo BagavAn pradozaH
tantrI svanAH karRasuKAH pravfttAH; svapanti nAryaH patiBiH suvfttAH
naktaMcarAS cApi taTA pravfttA; vihartum atyadButarOdravfttAH
mattapramattAni samAkulAni; raTASvaBadrAsanasaMkulAni
vIraSriyA cApi samAkulAni; dadarSa DImAn sa kapiH kulAni
parasparaM cADikam Akzipanti; BujAMS ca pInAn aDivikzipanti
mattapralApAn aDivikzipanti; mattAni cAnyonyam aDikzipanti
rakzAMsi vakzAMsi ca vikzipanti; gAtrARi kAntAsu ca vikzipanti
dadarSa kAntAS ca samAlapanti; taTAparAs tatra punaH svapanti
mahAgajES cApi taTA nadadBiH; sUpUjitES cApi taTA susadBiH
rarAja vIrES ca viniHSvasadBir; hrado BujaNgEr iva niHSvasadBiH
budDipraDAnAn rucirABiDAnAn; saMSraddaDAnAY jagataH praDAnAn
nAnAviDAnAn rucirABiDAnAn; dadarSa tasyAM puri yAtuDAnAn
nananda dfzwvA sa ca tAn surUpAn; nAnAguRAn AtmaguRAnurUpAn
vidyotamAnAn sa ca tAn surUpAn; dadarSa kAMS cic ca punar virUpAn
tato varArhAH suviSudDaBAvAs; tezAM striyas tatra mahAnuBAvAH
priyezu pAnezu ca saktaBAvA; dadarSa tArA iva supraBAvAH
SriyA jvalantIs trapayopagUQA; niSITakAle ramaRopagUQAH
dadarSa kAS cit pramadopagUQA; yaTA vihaMgAH kusumopagUqAH
anyAH punar harmyatalopavizwAs; tatra priyANkezu suKopavizwAH
BartuH priyA DarmaparA nivizwA; dadarSa DImAn manadABivizwAH
aprAvftAH kAYcanarAjivarRAH; kAS cit parArDyAs tapanIyavarRAH
punaS ca kAS cic CaSalakzmavarRAH; kAntaprahIRA rucirANgavarRAH
tataH priyAn prApya mano'BirAmAn; suprItiyuktAH prasamIkzya rAmAH
gfhezu hfzwAH paramABirAmA; haripravIraH sa dadarSa rAmAH
candraprakASAS ca hi vaktramAlA; vakrAkzipakzmAS ca sunetramAlAH
viBUzaRAnAM ca dadarSa mAlAH; SatahradAnAm iva cArumAlAH
na tv eva sItAM paramABijAtAM; paTi sTite rAjakule prajAtAm
latAM praPullAm iva sADujAtAM; dadarSa tanvIM manasABijAtAm
sanAtane vartmani saMnivizwAM; rAmekzaRIM tAM madanABivizwAm
Bartur manaH SrImad anupravizwAM; strIByo varAByaS ca sadA viSizwAm
uzRArditAM sAnusftAsrakaRWIM; purA varArhottamanizkakaRWIm
sujAtapakzmAm aBiraktakaRWIM; vane pravfttAm iva nIlakaRWIm
avyaktaleKAm iva candraleKAM; pAMsupradigDAm iva hemaleKAm
kzataprarUQAm iva bARaleKAM; vAyupraBinnAm iva meGaleKAm
sItAm apaSyan manujeSvarasya; rAmasya patnIM vadatAM varasya
baBUva duHKABihataS cirasya; plavaMgamo manda ivAcirasya
sa nikAmaM vinAmezu vicaran kAmarUpaDfk
vicacAra kapir laNkAM lAGavena samanvitaH
AsasAdATa lakzmIvAn rAkzasendraniveSanam
prAkAreRArkavarRena BAsvareRABisaMvftam
rakzitaM rAkzasEr BImEH siMhEr iva mahad vanam
samIkzamARo BavanaM cakASe kapikuYjaraH
rUpyakopahitES citrEs toraREr hemaBUzitEH
vicitrABiS ca kakzyABir dvArES ca rucirEr vftam
gajAsTitEr mahAmAtrEH SUrES ca vigataSramEH
upasTitam asaMhAryEr hayEH syandanayAyiBiH
siMhavyAGratanutrAREr dAntakAYcanarAjatEH
GozavadBir vicitrES ca sadA vicaritaM raTEH
bahuratnasamAkIrRaM parArDyAsanaBAjanam
mahAraTasamAvAsaM mahAraTamahAsanam
dfSyES ca paramodArEs tEs tES ca mfgapakziBiH
viviDEr bahusAhasrEH paripUrRaM samantataH
vinItEr antapAlES ca rakzoBiS ca surakzitam
muKyABiS ca varastrIBiH paripUrRaM samantataH
muditapramadA ratnaM rAkzasendraniveSanam
varABaraRanirhrAdEH samudrasvananiHsvanam
tad rAjaguRasaMpannaM muKyES ca varacandanEH
BerImfdaNgABirutaM SaNKaGozavinAditam
nityArcitaM parvahutaM pUjitaM rAkzasEH sadA
samudram iva gamBIraM samudram iva niHsvanam
mahAtmAno mahad veSma mahAratnaparicCadam
mahAjanasamAkIrRaM dadarSa sa mahAkapiH
virAjamAnaM vapuzA gajASvaraTasaMkulam
laNkABaraRam ity eva so 'manyata mahAkapiH
gfhAd gfhaM rAkzasAnAm udyAnAni ca vAnaraH
vIkzamARo hy asaMtrastaH prAsAdAMS ca cacAra saH
avaplutya mahAvegaH prahastasya niveSanam
tato 'nyat pupluve veSma mahApArSvasya vIryavAn
aTa meGapratIkASaM kumBakarRaniveSanam
viBIzaRasya ca taTA pupluve sa mahAkapiH
mahodarasya ca taTA virUpAkzasya cEva hi
vidyujjihvasya BavanaM vidyunmAles taTEva ca
vajradaMzwrasya ca taTA pupluve sa mahAkapiH
Sukasya ca mahAvegaH sAraRasya ca DImataH
taTA cendrajito veSma jagAma hariyUTapaH
jambumAleH sumAleS ca jagAma hariyUTapaH
raSmiketoS ca BavanaM sUryaSatros taTEva ca
DUmrAkzasya ca saMpAter BavanaM mArutAtmajaH
vidyudrUpasya BImasya Ganasya viGanasya ca
SukanABasya vakrasya SaWasya vikawasya ca
hrasvakarRasya daMzwrasya romaSasya ca rakzasaH
yudDonmattasya mattasya DvajagrIvasya nAdinaH
vidyujjihvendrajihvAnAM taTA hastimuKasya ca
karAlasya piSAcasya SoRitAkzasya cEva hi
kramamARaH krameREva hanUmAn mArutAtmajaH
tezu tezu mahArhezu Bavanezu mahAyaSAH
tezAm fdDimatAm fdDiM dadarSa sa mahAkapiH
sarvezAM samatikramya BavanAni samantataH
AsasAdATa lakzmIvAn rAkzasendraniveSanam
rAvaRasyopaSAyinyo dadarSa harisattamaH
vicaran hariSArdUlo rAkzasIr vikftekzaRAH
SUlamudgarahastAS ca Sakto tomaraDAriRIH
dadarSa viviDAn gulmAMs tasya rakzaHpater gfhe
raktAY SvetAn sitAMS cEva harIMS cEva mahAjavAn
kulInAn rUpasaMpannAn gajAn paragajArujAn
nizWitAn gajaSiKAyAm ErAvatasamAn yuDi
nihantFn parasEnyAnAM gfhe tasmin dadarSa saH
kzarataS ca yaTA meGAn sravataS ca yaTA girIn
meGastanitanirGozAn durDarzAn samare parEH
sahasraM vAhinIs tatra jAmbUnadaparizkftAH
hemajAlEr avicCinnAs taruRAdityasaMniBAH
dadarSa rAkzasendrasya rAvaRasya niveSane
SibikA viviDAkArAH sa kapir mArutAtmajaH
latAgfhARi citrARi citraSAlAgfhARi ca
krIqAgfhARi cAnyAni dAruparvatakAn api
kAmasya gfhakaM ramyaM divAgfhakam eva ca
dadarSa rAkzasendrasya rAvaRasya niveSane
sa mandaratalapraKyaM mayUrasTAnasaMkulam
DvajayazwiBir AkIrRaM dadarSa Bavanottamam
anantaratnanicayaM niDijAlaM samantataH
DIranizWitakarmAntaM gfhaM BUtapater iva
arcirBiS cApi ratnAnAM tejasA rAvaRasya ca
virarAjATa tad veSma raSmimAn iva raSmiBiH
jAmbUnadamayAny eva SayanAny AsanAni ca
BAjanAni ca SuBrARi dadarSa hariyUTapaH
maDvAsavakftakledaM maRiBAjanasaMkulam
manoramam asaMbADaM kuberaBavanaM yaTA
nUpurARAM ca GozeRa kAYcInAM ninadena ca
mfdaNgatalaGozES ca GozavadBir vinAditam
prAsAdasaMGAtayutaM strIratnaSatasaMkulam
suvyUQakakzyaM hanumAn praviveSa mahAgfham
sa veSmajAlaM balavAn dadarSa; vyAsaktavEdUryasuvarRajAlam
yaTA mahat prAvfzi meGajAlaM; vidyutpinadDaM savihaMgajAlam
niveSanAnAM viviDAS ca SAlAH; praDAnaSaNKAyuDacApaSAlAH
manoharAS cApi punar viSAlA; dadarSa veSmAdrizu candraSAlAH
gfhARi nAnAvasurAjitAni; devAsurES cApi supUjitAni
sarvES ca dozEH parivarjitAni; kapir dadarSa svabalArjitAni
tAni prayatnABisamAhitAni; mayena sAkzAd iva nirmitAni
mahItale sarvaguRottarARi; dadarSa laNkADipater gfhARi
tato dadarSocCritameGarUpaM; manoharaM kAYcanacArurUpam
rakzo'DipasyAtmabalAnurUpaM; gfhottamaM hy apratirUparUpam
mahItale svargam iva prakIrRaM; SriyA jvalantaM bahuratnakIrRam
nAnAtarURAM kusumAvakIrRaM; girer ivAgraM rajasAvakIrRam
nArIpravekEr iva dIpyamAnaM; taqidBir amBodavad arcyamAnam
haMsapravekEr iva vAhyamAnaM; SriyA yutaM Ke sukftAM vimAnam
yaTA nagAgraM bahuDAtucitraM; yaTA naBaS ca grahacandracitram
dadarSa yuktIkftameGacitraM; vimAnaratnaM bahuratnacitram
mahI kftA parvatarAjipUrRA; SElAH kftA vfkzavitAnapUrRAH
vfkzAH kftAH puzpavitAnapUrRAH; puzpaM kftaM kesarapatrapUrRam
kftAni veSmAni ca pARqurARi; taTA supuzpA api puzkariRyaH
punaS ca padmAni sakesarARi; DanyAni citrARi taTA vanAni
puzpAhvayaM nAma virAjamAnaM; ratnapraBABiS ca vivarDamAnam
veSmottamAnAm api coccamAnaM; mahAkapis tatra mahAvimAnam
kftAS ca vEdUryamayA vihaMgA; rUpyapravAlES ca taTA vihaMgAH
citrAS ca nAnAvasuBir BujaMgA; jAtyAnurUpAs turagAH SuBANgAH
pravAlajAmbUnadapuzpapakzAH; salIlam AvarjitajihmapakzAH
kAmasya sAkzAd iva BAnti pakzAH; kftA vihaMgAH sumuKAH supakzAH
niyujyamAnAS ca gajAH suhastAH; sakesarAS cotpalapatrahastAH
baBUva devI ca kftA suhastA; lakzmIs taTA padmini padmahastA
itIva tad gfham aBigamya SoBanaM; savismayo nagam iva cAruSoBanam
punaS ca tat paramasuganDi sundaraM; himAtyaye nagam iva cArukandaram
tataH sa tAM kapir aBipatya pUjitAM; caran purIM daSamuKabAhupAlitAm
adfSya tAM janakasutAM supUjitAM; suduHKitAM patiguRaveganirjitAm
tatas tadA bahuviDaBAvitAtmanaH; kftAtmano janakasutAM suvartmanaH
apaSyato 'Bavad atiduHKitaM manaH; sucakzuzaH pravicarato mahAtmanaH
tasyAlayavarizWasya maDye vipulam Ayatam
dadarSa BavanaSrezWaM hanUmAn mArutAtmajaH
arDayojanavistIrRam AyataM yojanaM hi tat
BavanaM rAkzasendrasya bahuprAsAdasaMkulam
mArgamARas tu vEdehIM sItAm AyatalocanAm
sarvataH paricakrAma hanUmAn arisUdanaH
caturvizAREr dviradEs trivizAREs taTEva ca
parikziptam asaMbADaM rakzyamARam udAyuDEH
rAkzasIBiS ca patnIBI rAvaRasya niveSanam
AhftABiS ca vikramya rAjakanyABir Avftam
tan nakramakarAkIrRaM timiMgilaJazAkulam
vAyuvegasamADUtaM pannagEr iva sAgaram
yA hi vESvaraRe lakzmIr yA cendre harivAhane
sA rAvaRagfhe sarvA nityam evAnapAyinI
yA ca rAjYaH kuberasya yamasya varuRasya ca
tAdfSI tad viSizwA vA fdDI rakzo gfhezv iha
tasya harmyasya maDyasTaM veSma cAnyat sunirmitam
bahuniryUha saMkIrRaM dadarSa pavanAtmajaH
brahmaRo 'rTe kftaM divyaM divi yad viSvakarmaRA
vimAnaM puzpakaM nAma sarvaratnaviBUzitam
pareRa tapasA leBe yat kuberaH pitAmahAt
kuberam ojasA jitvA leBe tad rAkzaseSvaraH
IhA mfgasamAyuktEH kAryasvarahiraRmayEH
sukftEr AcitaM stamBEH pradIptam iva ca SriyA
merumandarasaMkASEr ulliKadBir ivAmbaram
kUwAgArEH SuBAkArEH sarvataH samalaMkftam
jvalanArkapratIkASaM sukftaM viSvakarmaRA
hemasopAnasaMyuktaM cArupravaravedikam
jAlavAtAyanEr yuktaM kAYcanEH sTAwikEr api
indranIlamahAnIlamaRipravaravedikam
vimAnaM puzpakaM divyam Aruroha mahAkapiH
tatrasTaH sa tadA ganDaM pAnaBakzyAnnasaMBavam
divyaM saMmUrCitaM jiGran rUpavantam ivAnilam
sa ganDas taM mahAsattvaM banDur banDum ivottamam
ita ehIty uvAceva tatra yatra sa rAvaRaH
tatas tAM prasTitaH SAlAM dadarSa mahatIM SuBAm
rAvaRasya manaHkAntAM kAntAm iva varastriyam
maRisopAnavikftAM hemajAlavirAjitAm
sPAwikEr AvftatalAM dantAntaritarUpikAm
muktABiS ca pravAlES ca rUpyacAmIkarEr api
viBUzitAM maRistamBEH subahustamBaBUzitAm
samEr fjuBir atyuccEH samantAt suviBUzitEH
stamBEH pakzEr ivAtyuccEr divaM saMprasTitAm iva
mahatyA kuTayAstrIRaM pfTivIlakzaRANkayA
pfTivIm iva vistIrRAM sarAzwragfhamAlinIm
nAditAM mattavihagEr divyaganDADivAsitAm
parArDyAstaraRopetAM rakzo'DipanizevitAm
DUmrAm agaruDUpena vimalAM haMsapARqurAm
citrAM puzpopahAreRa kalmAzIm iva supraBAm
manaHsaMhlAdajananIM varRasyApi prasAdinIm
tAM SokanASinIM divyAM SriyaH saMjananIm iva
indriyARIndriyArTEs tu paYca paYcaBir uttamEH
tarpayAm Asa mAteva tadA rAvaRapAlitA
svargo 'yaM devaloko 'yam indrasyeyaM purI Bavet
sidDir veyaM parA hi syAd ity amanyata mArutiH
praDyAyata ivApaSyat pradIpAMs tatra kAYcanAn
DUrtAn iva mahADUrtEr devanena parAjitAn
dIpAnAM ca prakASena tejasA rAvaRasya ca
arcirBir BUzaRAnAM ca pradIptety aByamanyata
tato 'paSyat kuTAsInaM nAnAvarRAmbarasrajam
sahasraM varanArIRAM nAnAvezaviBUzitam
parivftte 'rDarAtre tu pAnanidrAvaSaM gatam
krIqitvoparataM rAtrO suzvApa balavat tadA
tat prasuptaM viruruce niHSabdAntaraBUzaRam
niHSabdahaMsaBramaraM yaTA padmavanaM mahat
tAsAM saMvftadantAni mIlitAkzARi mArutiH
apaSyat padmaganDIni vadanAni suyozitAm
prabudDAnIva padmAni tAsAM BUtvA kzapAkzaye
punaHsaMvftapatrARi rAtrAv iva baBus tadA
imAni muKapadmAni niyataM mattazawpadAH
ambujAnIva PullAni prArTayanti punaH punaH
iti vAmanyata SrImAn upapattyA mahAkapiH
mene hi guRatas tAni samAni salilodBavEH
sA tasya SuSuBe SAlA tABiH strIBir virAjitA
SAradIva prasannA dyOs tArABir aBiSoBitA
sa ca tABiH parivftaH SuSuBe rAkzasADipaH
yaTA hy uqupatiH SrImAMs tArABir aBisaMvftaH
yAS cyavante 'mbarAt tArAH puRyaSezasamAvftAH
imAs tAH saMgatAH kftsnA iti mene haris tadA
tArARAm iva suvyaktaM mahatInAM SuBArcizAm
praBAvarRaprasAdAS ca virejus tatra yozitAm
vyAvfttagurupInasrakprakIrRavaraBUzaRAH
pAnavyAyAmakAlezu nidrApahftacetasaH
vyAvfttatilakAH kAS cit kAS cid udBrAntanUpurAH
pArSve galitahArAS ca kAS cit paramayozitaH
muKA hAravftAS cAnyAH kAS cit prasrastavAsasaH
vyAvidDaraSanA dAmAH kiSorya iva vAhitAH
sukuRqalaDarAS cAnyA vicCinnamfditasrajaH
gajendramfditAH PullA latA iva mahAvane
candrAMSukiraRABAS ca hArAH kAsAM cid utkawAH
haMsA iva baBuH suptAH stanamaDyezu yozitAm
aparAsAM ca vEdUryAH kAdambA iva pakziRaH
hemasUtrARi cAnyAsAM cakravAkA ivABavan
haMsakAraRqavAkIrRAS cakravAkopaSoBitAH
ApagA iva tA rejur jaGanEH pulinEr iva
kiNkiRIjAlasaMkASAs tA hemavipulAmbujAH
BAvagrAhA yaSastIrAH suptA nadya ivAbaBuH
mfduzv aNgezu kAsAM cit kucAgrezu ca saMsTitAH
baBUvur BUzaRAnIva SuBA BUzaRarAjayaH
aMSukAntAS ca kAsAM cin muKamArutakampitAH
upary upari vaktrARAM vyADUyante punaH punaH
tAH pAtAkA ivodDUtAH patnInAM rucirapraBAH
nAnAvarRasuvarRAnAM vaktramUlezu rejire
vavalguS cAtra kAsAM cit kuRqalAni SuBArcizAm
muKamArutasaMsargAn mandaM mandaM suyozitAm
SarkarAsavaganDaH sa prakftyA suraBiH suKaH
tAsAM vadananiHSvAsaH sizeve rAvaRaM tadA
rAvaRAnanaSaNkAS ca kAS cid rAvaRayozitaH
muKAni sma sapatnInAm upAjiGran punaH punaH
atyarTaM saktamanaso rAvaRe tA varastriyaH
asvatantrAH sapatnInAM priyam evAcaraMs tadA
bAhUn upaniDAyAnyAH pArihArya viBUzitAH
aMSukAni ca ramyARi pramadAs tatra SiSyire
anyA vakzasi cAnyasyAs tasyAH kA cit punar Bujam
aparA tv aNkam anyasyAs tasyAS cApy aparA BujO
UrupArSvakawIpfzWam anyonyasya samASritAH
parasparanivizwANgyo madasnehavaSAnugAH
anyonyasyANgasaMsparSAt prIyamARAH sumaDyamAH
ekIkftaBujAH sarvAH suzupus tatra yozitaH
anyonyaBujasUtreRa strImAlAgraTitA hi sA
mAleva graTitA sUtre SuSuBe mattazawpadA
latAnAM mADave mAsi PullAnAM vAyusevanAt
anyonyamAlAgraTitaM saMsaktakusumoccayam
vyativezwitasuskanTam anyonyaBramarAkulam
AsId vanam ivodDUtaM strIvanaM rAvaRasya tat
ucitezv api suvyaktaM na tAsAM yozitAM tadA
vivekaH Sakya ADAtuM BUzaRANgAmbarasrajAm
rAvaRe suKasaMvizwe tAH striyo viviDapraBAH
jvalantaH kAYcanA dIpAH prekzantAnimizA iva
rAjarzipitfdEtyAnAM ganDarvARAM ca yozitaH
rakzasAM cABavan kanyAs tasya kAmavaSaM gatAH
na tatra kA cit pramadA prasahya; vIryopapannena guRena labDA
na cAnyakAmApi na cAnyapUrvA; vinA varArhAM janakAtmajAM tu
na cAkulInA na ca hInarUpA; nAdakziRA nAnupacAra yuktA
BAryABavat tasya na hInasattvA; na cApi kAntasya na kAmanIyA
baBUva budDis tu harISvarasya; yadIdfSI rAGavaDarmapatnI
imA yaTA rAkzasarAjaBAryAH; sujAtam asyeti hi sADubudDeH
punaS ca so 'cintayad ArtarUpo; DruvaM viSizwA guRato hi sItA
aTAyam asyAM kftavAn mahAtmA; laNkeSvaraH kazwam anAryakarma
tatra divyopamaM muKyaM sPAwikaM ratnaBUzitam
avekzamARo hanumAn dadarSa SayanAsanam
tasya cEkatame deSe so 'gryamAlyaviBUzitam
dadarSa pARquraM CatraM tArADipatisaMniBam
bAlavyajanahastABir vIjyamAnaM samantataH
ganDES ca viviDEr juzwaM varaDUpena DUpitam
paramAstaraRAstIrRam AvikAjinasaMvftam
dAmaBir varamAlyAnAM samantAd upaSoBitam
tasmiY jImUtasaMkASaM pradIptottamakuRqalam
lohitAkzaM mahAbAhuM mahArajatavAsasaM
lohitenAnuliptANgaM candanena suganDinA
saMDyAraktam ivAkASe toyadaM sataqidguRam
vftam ABaraREr divyEH surUpaM kAmarUpiRam
savfkzavanagulmAQyaM prasuptam iva mandaram
krIqitvoparataM rAtrO varABaraRaBUzitam
priyaM rAkzasakanyAnAM rAkzasAnAM suKAvaham
pItvApy uparataM cApi dadarSa sa mahAkapiH
BAskare Sayane vIraM prasuptaM rAkzasADipam
niHSvasantaM yaTA nAgaM rAvaRaM vAnarottamaH
AsAdya paramodvignaH so 'pAsarpat suBItavat
aTArohaRam AsAdya vedikAntaram ASritaH
suptaM rAkzasaSArdUlaM prekzate sma mahAkapiH
SuSuBe rAkzasendrasya svapataH Sayanottamam
ganDahastini saMvizwe yaTAprasravaRaM mahat
kAYcanANgadanadDO ca dadarSa sa mahAtmanaH
vikziptO rAkzasendrasya BujAv indraDvajopamO
ErAvatavizARAgrEr ApIqitakftavraRO
vajrolliKitapInAMsO vizRucakraparikzitO
pInO samasujAtAMsO saMgatO balasaMyutO
sulakzaRa naKANguzWO svaNgulItalalakzitO
saMhatO pariGAkArO vfttO karikaropamO
vikziptO Sayane SuBre paYcaSIrzAv ivoragO
SaSakzatajakalpena suSItena suganDinA
candanena parArDyena svanuliptO svalaMkftO
uttamastrIvimfditO ganDottamanizevitO
yakzapannagaganDarvadevadAnavarAviRO
dadarSa sa kapis tasya bAhU SayanasaMsTitO
mandarasyAntare suptO mahArhI ruzitAv iva
tAByAM sa paripUrRAByAM BujAByAM rAkzasADipaH
SuSuBe 'calasaMkASaH SfNgAByAm iva mandaraH
cUtapuMnAgasuraBir bakulottamasaMyutaH
mfzwAnnarasasaMyuktaH pAnaganDapuraHsaraH
tasya rAkzasasiMhasya niScakrAma muKAn mahAn
SayAnasya viniHSvAsaH pUrayann iva tad gfham
muktAmaRivicitreRa kAYcanena virAjatA
mukuwenApavfttena kuRqalojjvalitAnanam
raktacandanadigDena taTA hAreRa SoBitA
pInAyataviSAlena vakzasABivirAjitam
pARqureRApavidDena kzOmeRa kzatajekzaRam
mahArheRa susaMvItaM pItenottamavAsasA
mAzarASipratIkASaM niHSvasantaM BujaNgavat
gANge mahati toyAnte prasutamiva kuYjaram
caturBiH kAYcanEr dIpEr dIpyamAnES caturdiSam
prakASIkftasarvANgaM meGaM vidyudgaREr iva
pAdamUlagatAS cApi dadarSa sumahAtmanaH
patnIH sa priyaBAryasya tasya rakzaHpater gfhe
SaSiprakASavadanA varakuRqalaBUzitAH
amlAnamAlyABaraRA dadarSa hariyUTapaH
nfttavAditrakuSalA rAkzasendraBujANkagAH
varABaraRaDAriRyo nizannA dadfSe kapiH
vajravEdUryagarBARi SravaRAntezu yozitAm
dadarSa tApanIyAni kuRqalAny aNgadAni ca
tAsAM candropamEr vaktrEH SuBEr lalitakuRqalEH
virarAja vimAnaM tan naBas tArAgaREr iva
madavyAyAmaKinnAs tA rAkzasendrasya yozitaH
tezu tezv avakASezu prasuptAs tanumaDyamAH
kA cid vIRAM parizvajya prasuptA saMprakASate
mahAnadIprakIrReva nalinI potam ASritA
anyA kakzagatenEva maqqukenAsitekzaRA
prasuptA BAminI BAti bAlaputreva vatsalA
pawahaM cArusarvANgI pIqya Sete SuBastanI
cirasya ramaRaM labDvA parizvajyeva kAminI
kA cid aMSaM parizvajya suptA kamalalocanA
nidrAvaSam anuprAptA sahakAnteva BAminI
anyA kanakasaMkASEr mfdupInEr manoramEH
mfdaNgaM paripIqyANgEH prasuptA mattalocanA
BujapArSvAntarasTena kakzageRa kfSodarI
paRavena sahAnindyA suptA madakftaSramA
qiRqimaM parigfhyAnyA taTEvAsaktaqiRqimA
prasuptA taruRaM vatsam upagUhyeva BAminI
kA cid AqambaraM nArI BujasaMBogapIqitam
kftvA kamalapatrAkzI prasuptA madamohitA
kalaSIm apavidDyAnyA prasuptA BAti BAminI
vasante puzpaSabalA mAleva parimArjitA
pARiByAM ca kucO kA cit suvarRakalaSopamO
upagUhyAbalA suptA nidrAbalaparAjitA
anyA kamalapatrAkzI pUrRendusadfSAnanA
anyAm AliNgya suSroRI prasuptA madavihvalA
AtodyAni vicitrARi parizvajya varastriyaH
nipIqya ca kucEH suptAH kAminyaH kAmukAn iva
tAsAm ekAntavinyaste SayAnAM Sayane SuBe
dadarSa rUpasaMpannAm aparAM sa kapiH striyam
muktAmaRisamAyuktEr BUzaREH suviBUzitAm
viBUzayantIm iva ca svaSriyA Bavanottamam
gOrIM kanakavarRABAm izwAm antaHpureSvarIm
kapir mandodarIM tatra SayAnAM cArurUpiRIm
sa tAM dfzwvA mahAbAhur BUzitAM mArutAtmajaH
tarkayAm Asa sIteti rUpayOvanasaMpadA
harzeRa mahatA yukto nananda hariyUTapaH
AshpowayAm Asa cucumba pucCaM; nananda cikrIqa jagO jagAma
stamBAn arohan nipapAta BUmO; nidarSayan svAM prakftiM kapInAm
avaDUya ca tAM budDiM baBUvAvasTitas tadA
jagAma cAparAM cintAM sItAM prati mahAkapiH
na rAmeRa viyuktA sA svaptum arhati BAminI
na BoktuM nApy alaMkartuM na pAnam upasevitum
nAnyaM naram upasTAtuM surARAm api ceSvaram
na hi rAmasamaH kaS cid vidyate tridaSezv api
anyeyam iti niScitya pAnaBUmO cacAra saH
krIqitenAparAH klAntA gItena ca taTA parAH
nfttena cAparAH klAntAH pAnaviprahatAs taTA
murajezu mfdaNgezu pIWikAsu ca saMsTitAH
taTAstaraRamuKyyezu saMvizwAS cAparAH striyaH
aNganAnAM sahasreRa BUzitena viBUzaREH
rUpasaMlApaSIlena yuktagItArTaBAziRA
deSakAlABiyuktena yuktavAkyABiDAyinA
ratABiratasaMsuptaM dadarSa hariyUTapaH
tAsAM maDye mahAbAhuH SuSuBe rAkzaseSvaraH
gozWe mahati muKyAnAM gavAM maDye yaTA vfzaH
sa rAkzasendraH SuSuBe tABiH parivftaH svayam
kareRuBir yaTAraRyaM parikIrRo mahAdvipaH
sarvakAmEr upetAM ca pAnaBUmiM mahAtmanaH
dadarSa kapiSArdUlas tasya rakzaHpater gfhe
mfgARAM mahizARAM ca varAhARAM ca BAgaSaH
tatra nyastAni mAMsAni pAnaBUmO dadarSa saH
rOkmezu ca viSalezu BAjanezv arDaBakzitAn
dadarSa kapiSArdUla mayUrAn kukkuwAMs taTA
varAhavArDrARasakAn daDisOvarcalAyutAn
SalyAn mfgamayUrAMS ca hanUmAn anvavEkzata
kfkarAn viviDAn sidDAMS cakorAn arDaBakzitAn
mahizAn ekaSalyAMS ca CAgAMS ca kftanizWitAn
leKyam uccAvacaM peyaM BojyAni viviDAni ca
taTAmlalavaRottaMsEr viviDE rAgazAqavEH
hAra nUpurakeyUrEr apavidDEr mahADanEH
pAnaBAjanavikziptEH PalES ca viviDEr api
kftapuzpopahArA BUr aDikaM puzyati Sriyam
tatra tatra ca vinyastEH suSlizwEH SayanAsanEH
pAnaBUmir vinA vahniM pradIptevopalakzyate
bahuprakArEr viviDEr varasaMskArasaMskftEH
mAMsEH kuSalasaMyuktEH pAnaBUmigatEH pfTak
divyAH prasannA viviDAH surAH kftasurA api
SarkarAsavamADvIkAH puzpAsavaPalAsavAH
vAsacUrRES ca viviDEr mfzwAs tEs tEH pfTakpfTak
saMtatA SuSuBe BUmir mAlyES ca bahusaMsTitEH
hiraRmayES ca karakEr BAjanEH sPAwikEr api
jAmbUnadamayES cAnyEH karakEr aBisaMvftA
rAjatezu ca kumBezu jAmbUnadamayezu ca
pAnaSrezWaM tadA BUri kapis tatra dadarSa ha
so 'paSyac CAtakumBAni SIDor maRimayAni ca
rAjatAni ca pUrRAni BAjanAni mahAkapiH
kva cid arDAvaSezARi kva cit pItAni sarvaSaH
kva cin nEva prapItAni pAnAni sa dadarSa ha
kva cid BakzyAMS ca viviDAn kva cit pAnAni BAgaSaH
kva cid annAvaSezARi paSyan vE vicacAra ha
kva cit praBinnEH karakEH kva cid AloqitEr GawEH
kva cit saMpfktamAlyAni jalAni ca PalAni ca
SayanAny atra nArIRAM SUnyAni bahuDA punaH
parasparaM samASlizya kAS cit suptA varANganAH
kA cic ca vastram anyasyA apahftyopaguhya ca
upagamyAbalA suptA nidrAbalaparAjitA
tAsAm ucCvAsavAtena vastraM mAlyaM ca gAtrajam
nAtyarTaM spandate citraM prApya mandam ivAnilam
candanasya ca SItasya SIDor maDurasasya ca
viviDasya ca mAlyasya puzpasya viviDasya ca
bahuDA mArutas tatra ganDaM viviDam udvahan
snAnAnAM candanAnAM ca DUpAnAM cEva mUrCitaH
pravavO suraBir ganDo vimAne puzpake tadA
SyAmAvadAtAs tatrAnyAH kAS cit kfzRA varANganAH
kAS cit kAYcanavarRANgyaH pramadA rAkzasAlaye
tAsAM nidrAvaSatvAc ca madanena vimUrCitam
padminInAM prasuptAnAM rUpam AsId yaTEva hi
evaM sarvam aSezeRa rAvaRAntaHpuraM kapiH
dadarSa sumahAtejA na dadarSa ca jAnakIm
nirIkzamARaS ca tatas tAH striyaH sa mahAkapiH
jagAma mahatIM cintAM DarmasADvasaSaNkitaH
paradArAvaroDasya prasuptasya nirIkzaRam
idaM Kalu mamAtyarTaM DarmalopaM karizyati
na hi me paradArARAM dfzwir vizayavartinI
ayaM cAtra mayA dfzwaH paradAraparigrahaH
tasya prAduraBUc cintApunar anyA manasvinaH
niScitEkAntacittasya kAryaniScayadarSinI
kAmaM dfzwvA mayA sarvA viSvastA rAvaRastriyaH
na tu me manasaH kiM cid vEkftyam upapadyate
mano hi hetuH sarvezAm indriyARAM pravartate
SuBASuBAsv avasTAsu tac ca me suvyavasTitam
nAnyatra hi mayA SakyA vEdehI parimArgitum
striyo hi strIzu dfSyante sadA saMparimArgaRe
yasya sattvasya yA yonis tasyAM tat parimArgyate
na SakyaM pramadA nazwA mfgIzu parimArgitum
tad idaM mArgitaM tAvac CudDena manasA mayA
rAvaRAntaHpuraM saraM dfSyate na ca jAnakI
devaganDarvakanyAS ca nAgakanyAS ca vIryavAn
avekzamARo hanumAn nEvApaSyata jAnakIm
tAm apaSyan kapis tatra paSyaMS cAnyA varastriyaH
apakramya tadA vIraH praDyAtum upacakrame
sa tasya maDye Bavanasya vAnaro; latAgfhAMS citragfhAn niSAgfhAn
jagAma sItAM prati darSanotsuko; na cEva tAM paSyati cArudarSanAm
sa cintayAm Asa tato mahAkapiH; priyAm apaSyan raGunandanasya tAm
DruvaM nu sItA mriyate yaTA na me; vicinvato darSanam eti mETilI
sA rAkzasAnAM pravareRa bAlA; svaSIlasaMrakzaRa tat parA satI
anena nUnaM pratiduzwakarmaRA; hatA Baved AryapaTe pare sTitA
virUparUpA vikftA vivarcaso; mahAnanA dIrGavirUpadarSanAH
samIkzya sA rAkzasarAjayozito; BayAd vinazwA janakeSvarAtmajA
sItAm adfzwvA hy anavApya pOruzaM; vihftya kAlaM saha vAnarES ciram
na me 'sti sugrIvasamIpagA gatiH; sutIkzRadaRqo balavAMS ca vAnaraH
dfzwam antaHpuraM sarvaM dfzwvA rAvaRayozitaH
na sItA dfSyate sADvI vfTA jAto mama SramaH
kiM nu mAM vAnarAH sarve gataM vakzyanti saMgatAH
gatvA tatra tvayA vIra kiM kftaM tad vadasva naH
adfzwvA kiM pravakzyAmi tAm ahaM janakAtmajAm
DruvaM prAyam upezyanti kAlasya vyativartane
kiM vA vakzyati vfdDaS ca jAmbavAn aNgadaS ca saH
gataM pAraM samudrasya vAnarAS ca samAgatAH
anirvedaH Sriyo mUlam anirvedaH paraM suKam
BUyas tAvad vicezyAmi na yatra vicayaH kftaH
anirvedo hi satataM sarvArTezu pravartakaH
karoti saPalaM jantoH karma yac ca karoti saH
tasmAd anirveda kftaM yatnaM cezwe 'ham uttamam
adfzwAMS ca vicezyAmi deSAn rAvaRapAlitAn
ApAnaSAlAvicitAs taTA puzpagfhARi ca
citraSAlAS ca vicitA BUyaH krIqAgfhARi ca
nizkuwAntararaTyAS ca vimAnAni ca sarvaSaH
iti saMcintya BUyo 'pi vicetum upacakrame
BUmIgfhAMS cEtyagfhAn gfhAtigfhakAn api
utpatan nipataMS cApi tizWan gacCan punaH kva cit
apAvfRvaMS ca dvArARi kapAwAny avaGawwayan
praviSan nizpataMS cApi prapatann utpatann api
sarvam apy avakASaM sa vicacAra mahAkapiH
caturaNgulamAtro 'pi nAvakASaH sa vidyate
rAvaRAntaHpure tasmin yaM kapir na jagAma saH
prAkarAntararaTyAS ca vedikaS cEtyasaMSrayAH
SvaBrAS ca puzkariRyaS ca sarvaM tenAvalokitam
rAkzasyo viviDAkArA virUpA vikftAs taTA
dfzwA hanUmatA tatra na tu sA janakAtmajA
rUpeRApratimA loke varA vidyADara striyaH
dfwA hanUmatA tatra na tu rAGavanandinI
nAgakanyA varArohAH pUrRacandraniBAnanAH
dfzwA hanUmatA tatra na tu sItA sumaDyamA
pramaTya rAkzasendreRa nAgakanyA balAd DftAH
dfzwA hanUmatA tatra na sA janakanandinI
so 'paSyaMs tAM mahAbAhuH paSyaMS cAnyA varastriyaH
vizasAda mahAbAhur hanUmAn mArutAtmajaH
udyogaM vAnarendrARaM plavanaM sAgarasya ca
vyarTaM vIkzyAnilasutaS cintAM punar upAgamat
avatIrya vimAnAc ca hanUmAn mArutAtmajaH
cintAm upajagAmATa SokopahatacetanaH
vimAnAt tu susaMkramya prAkAraM hariyUTapaH
hanUmAn vegavAn AsId yaTA vidyudGanAntare
saMparikramya hanumAn rAvaRasya niveSanAn
adfzwvA jAnakIM sItAm abravId vacanaM kapiH
BUyizWaM loqitA laNkA rAmasya caratA priyam
na hi paSyAmi vEdehIM sItAM sarvANgaSoBanAm
palvalAni tawAkAni sarAMsi saritas taTA
nadyo 'nUpavanAntAS ca durgAS ca DaraRIDarAH
loqitA vasuDA sarvA na ca paSyAmi jAnakIm
iha saMpAtinA sItA rAvaRasya niveSane
AKyAtA gfDrarAjena na ca paSyAmi tAm aham
kiM nu sItATa vEdehI mETilI janakAtmajA
upatizWeta vivaSA rAvaRaM duzwacAriRam
kzipram utpatato manye sItAm AdAya rakzasaH
biByato rAmabARAnAm antarA patitA Bavet
aTa vA hriyamARAyAH paTi sidDanizevite
manye patitam AryAyA hfdayaM prekzya sAgaram
rAvaRasyoruvegena BujAByAM pIqitena ca
tayA manye viSAlAkzyA tyaktaM jIvitam AryayA
upary upari vA nUnaM sAgaraM kramatas tadA
vivezwamAnA patitA samudre janakAtmajA
Aho kzudreRa cAnena rakzantI SIlam AtmanaH
abanDur BakzitA sItA rAvaRena tapasvinI
aTa vA rAkzasendrasya patnIBir asitekzaRA
aduzwA duzwaBAvABir BakzitA sA Bavizyati
saMpUrRacandrapratimaM padmapatraniBekzaRam
rAmasya DyAyatI vaktraM paYcatvaM kfpaRA gatA
hA rAma lakzmaRety eva hAyoDyeti ca mETilI
vilapya bahu vEdehI nyastadehA Bavizyati
aTa vA nihitA manye rAvaRasya niveSane
nUnaM lAlapyate mandaM paYjarasTeva SArikA
janakasya kule jAtA rAmapatnI sumaDyamA
kaTam utpalapatrAkzI rAvaRasya vaSaM vrajet
vinazwA vA pranazwA vA mftA vA janakAtmajA
rAmasya priyaBAryasya na nivedayituM kzamam
nivedyamAne dozaH syAd dozaH syAd anivedane
kaTaM nu Kalu kartavyaM vizamaM pratiBAti me
asminn evaMgate karye prAptakAlaM kzamaM ca kim
Baved iti matiM BUyo hanumAn pravicArayan
yadi sItAm adfzwvAhaM vAnarendrapurIm itaH
gamizyAmi tataH ko me puruzArTo Bavizyati
mamedaM laNGanaM vyarTaM sAgarasya Bavizyati
praveSaS civa laNkAyA rAkzasAnAM ca darSanam
kiM vA vakzyati sugrIvo harayo va samAgatAH
kizkinDAM samanuprAptO tO vA daSaraTAtmajO
gatvA tu yadi kAkutsTaM vakzyAmi param apriyam
na dfzweti mayA sItA tatas tyakzyanti jIvitam
paruzaM dAruRaM krUraM tIkzRam indriyatApanam
sItAnimittaM durvAkyaM SrutvA sa na Bavizyati
taM tu kfcCragataM dfzwvA paYcatvagatamAnasaM
BfSAnurakto meDAvI na Bavizyati lakzmaRaH
vinazwO BrAtarO SrutvA Barato 'pi marizyati
BarataM ca mftaM dfzwvA SatruGno na Bavizyati
putrAn mftAn samIkzyATa na Bavizyanti mAtaraH
kOsalyA ca sumitrA ca kEkeyI ca na saMSayaH
kftajYaH satyasaMDaS ca sugrIvaH plavagADipaH
rAmaM taTA gataM dfzwvA tatas tyakzyanti jIvitam
durmanA vyaTitA dInA nirAnandA tapasvinI
pIqitA BartfSokena rumA tyakzyati jIvitam
vAlijena tu duHKena pIqitA SokakarSitA
paYcatvagamane rAjYas tArApi na Bavizyati
mAtApitror vinASena sugrIva vyasanena ca
kumAro 'py aNgadaH kasmAd DArayizyati jIvitam
Bartfjena tu Sokena aBiBUtA vanOkasaH
SirAMsy aBihanizyanti talEr muzwiBir eva ca
sAntvenAnupradAnena mAnena ca yaSasvinA
lAlitAH kapirAjena prARAMs tyakzyanti vAnarAH
na vanezu na SElezu na niroDezu vA punaH
krIqAm anuBavizyanti sametya kapikuYjarAH
saputradArAH sAmAtyA BartfvyasanapIqitAH
SElAgreByaH patizyanti sametya vizamezu ca
vizam udbanDanaM vApi praveSaM jvalanasya vA
upavAsam aTo SastraM pracarizyanti vAnarAH
Goram ArodanaM manye gate mayi Bavizyati
ikzvAkukulanASaS ca nASaS cEva vanOkasAm
so 'haM nEva gamizyAmi kizkinDAM nagarIm itaH
na hi SakzyAmy ahaM drazwuM sugrIvaM mETilIM vinA
mayy agacCati cehasTe DarmAtmAnO mahAraTO
ASayA tO Darizyete vanarAS ca manasvinaH
hastAdAno muKAdAno niyato vfkzamUlikaH
vAnaprasTo BavizyAmi adfzwvA janakAtmajAm
sAgarAnUpaje deSe bahumUlaPalodake
citAM kftvA pravekzyAmi samidDam araRIsutam
upavizwasya vA samyag liNginaM sADayizyataH
SarIraM Bakzayizyanti vAyasAH SvApadAni ca
idam apy fziBir dfzwaM niryARam iti me matiH
samyag ApaH pravekzyAmi na cet paSyAmi jAnakIm
sujAtamUlA suBagA kIrtimAlAyaSasvinI
praBagnA cirarAtrIyaM mama sItAm apaSyataH
tApaso vA BavizyAmi niyato vfkzamUlikaH
netaH pratigamizyAmi tAm adfzwvAsitekzaRAm
yadItaH pratigacCAmi sItAm anaDigamya tAm
aNgadaH sahitEH sarvEr vAnarEr na Bavizyati
vinASe bahavo dozA jIvan prApnoti Badrakam
tasmAt prARAn DarizyAmi Druvo jIvati saMgamaH
evaM bahuviDaM duHKaM manasA DArayan muhuH
nADyagacCat tadA pAraM Sokasya kapikuYjaraH
rAvaRaM vA vaDizyAmi daSagrIvaM mahAbalam
kAmam astu hftA sItA pratyAcIrRaM Bavizyati
aTavEnaM samutkzipya upary upari sAgaram
rAmAyopaharizyAmi paSuM paSupater iva
iti cintA samApannaH sItAm anaDigamya tAm
DyAnaSokA parItAtmA cintayAm Asa vAnaraH
yAvat sItAM na paSyAmi rAmapatnIM yaSasvinIm
tAvad etAM purIM laNkAM vicinomi punaH punaH
saMpAti vacanAc cApi rAmaM yady AnayAmy aham
apaSyan rAGavo BAryAM nirdahet sarvavAnarAn
ihEva niyatAhAro vatsyAmi niyatendriyaH
na matkfte vinaSyeyuH sarve te naravAnarAH
aSokavanikA cApi mahatIyaM mahAdrumA
imAm aBigamizyAmi na hIyaM vicitA mayA
vasUn rudrAMs taTAdityAn aSvinO maruto 'pi ca
namaskftvA gamizyAmi rakzasAM SokavarDanaH
jitvA tu rAkzasAn devIm ikzvAkukulanandinIm
saMpradAsyAmi rAmAyA yaTAsidDiM tapasvine
sa muhUrtam iva DyAtvA cintAvigraTitendriyaH
udatizWan mahAbAhur hanUmAn mArutAtmajaH
namo 'stu rAmAya salakzmaRAya; devyE ca tasyE janakAtmajAyE
namo 'stu rudrendrayamAnileByo; namo 'stu candrArkamarudgaReByaH
sa teByas tu namaskftvA sugrIvAya ca mArutiH
diSaH sarvAH samAlokya aSokavanikAM prati
sa gatvA manasA pUrvam aSokavanikAM SuBAm
uttaraM cintayAm Asa vAnaro mArutAtmajaH
DruvaM tu rakzobahulA Bavizyati vanAkulA
aSokavanikA cintyA sarvasaMskArasaMskftA
rakziRaS cAtra vihitA nUnaM rakzanti pAdapAn
BagavAn api sarvAtmA nAtikzoBaM pravAyati
saMkzipto 'yaM mayAtmA ca rAmArTe rAvaRasya ca
sidDiM me saMviDAsyanti devAH sarzigaRAs tv iha
brahmA svayamBUr BagavAn devAS cEva diSantu me
sidDim agniS ca vAyuS ca puruhUtaS ca vajraDft
varuRaH pASahastaS ca somAdityE taTEva ca
aSvinO ca mahAtmAnO marutaH sarva eva ca
sidDiM sarvARi BUtAni BUtAnAM cEva yaH praBuH
dAsyanti mama ye cAnye adfzwAH paTi gocarAH
tad unnasaM pARquradantam avraRaM; SucismitaM padmapalASalocanam
drakzye tad AryAvadanaM kadA nv ahaM; prasannatArADipatulyadarSanam
kzudreRa pApena nfSaMsakarmaRA; sudAruRAlAMkftavezaDAriRA
balABiBUtA abalA tapasvinI; kaTaM nu me dfzwapaTe 'dya sA Bavet
sa muhUrtam iva DyatvA manasA cADigamya tAm
avapluto mahAtejAH prAkAraM tasya veSmanaH
sa tu saMhfzwasarvANgaH prAkArasTo mahAkapiH
puzpitAgrAn vasantAdO dadarSa viviDAn drumAn
sAlAn aSokAn BavyAMS ca campakAMS ca supuzpitAn
uddAlakAn nAgavfkzAMS cUtAn kapimuKAn api
aTAmravaRasaMCannAM latASatasamAvftAm
jyAmukta iva nArAcaH pupluve vfkzavAwikAm
sa pravizya vicitrAM tAM vihagEr aBinAditAm
rAjatEH kAYcanES cEva pAdapEH sarvatovftAm
vihagEr mfgasaMGES ca vicitrAM citrakAnanAm
uditAdityasaMkASAM dadarSa hanumAn kapiH
vftAM nAnAviDEr vfkzEH puzpopagaPalopagEH
kokilEr BfNgarAjES ca mattEr nityanizevitAm
prahfzwamanuje kale mfgapakzisamAkule
mattabarhiRasaMGuzwAM nAnAdvijagaRAyutAm
mArgamARo varArohAM rAjaputrIm aninditAm
suKaprasuptAn vihagAn boDayAm Asa vAnaraH
utpatadBir dvijagaREH pakzEH sAlAH samAhatAH
anekavarRA viviDA mumucuH puzpavfzwayaH
puzpAvakIrRaH SuSuBe hanumAn mArutAtmajaH
aSokavanikAmaDye yaTA puzpamayo giriH
diSaH sarvABidAvantaM vfkzazaRqagataM kapim
dfzwvA sarvARi BUtAni vasanta iti menire
vfkzeByaH patitEH puzpEr avakIrRA pfTagviDEH
rarAja vasuDA tatra pramadeva viBUzitA
tarasvinA te taravas tarasABiprakampitAH
kusumAni vicitrARi sasfjuH kapinA tadA
nirDUtapatraSiKarAH SIrRapuzpaPaladrumAH
nikziptavastrABaraRA DUrtA iva parAjitAH
hanUmatA vegavatA kampitAs te nagottamAH
puzpaparRaPalAny ASu mumucuH puzpaSAlinaH
vihaMgasaMGEr hInAs te skanDamAtrASrayA drumAH
baBUvur agamAH sarve mAruteneva nirDutAH
viDUtakeSI yuvatir yaTA mfditavarRikA
nizpItaSuBadantOzWI naKEr dantES ca vikzatA
taTA lANgUlahastES ca caraRAByAM ca marditA
baBUvASokavanikA praBagnavarapAdapA
mahAlatAnAM dAmAni vyaDamat tarasA kapiH
yaTA prAvfzi vinDyasya meGajAlAni mArutaH
sa tatra maRiBUmIS ca rAjatIS ca manoramAH
taTA kAYcanaBUmIS ca vicaran dadfSe kapiH
vApIS ca viviDAkArAH pUrRAH paramavAriRA
mahArhEr maRisopAnEr upapannAs tatas tataH
muktApravAlasikatA sPawikAntarakuwwimAH
kAYcanEs taruBiS citrEs tIrajEr upaSoBitAH
PullapadmotpalavanAS cakravAkopakUjitAH
natyUharutasaMGuzwA haMsasArasanAditAH
dIrGABir drumayuktABiH saridBiS ca samantataH
amftopamatoyABiH SivABir upasaMskftAH
latASatEr avatatAH santAnakasamAvftAH
nAnAgulmAvftavanAH karavIrakftAntarAH
tato 'mbuDarasaMkASaM pravfdDaSiKaraM girim
vicitrakUwaM kUwES ca sarvataH parivAritam
SilAgfhEr avatataM nAnAvfkzEH samAvftam
dadarSa kapiSArdUlo ramyaM jagati parvatam
dadarSa ca nagAt tasmAn nadIM nipatitAM kapiH
aNkAd iva samutpatya priyasya patitAM priyAm
jale nipatitAgrES ca pAdapEr upaSoBitAm
vAryamARAm iva krudDAM pramadAM priyabanDuBiH
punar AvfttatoyAM ca dadarSa sa mahAkapiH
prasannAm iva kAntasya kAntAM punar upasTitAm
tasyAdUrAt sa padminyo nAnAdvijagaRAyutAH
dadarSa kapiSArdUlo hanumAn mArutAtmajaH
kftrimAM dIrGikAM cApi pUrRAM SItena vAriRA
maRipravarasopAnAM muktAsikataSoBitAm
viviDEr mfgasaMGES ca vicitrAM citrakAnanAm
prAsAdEH sumahadBiS ca nirmitEr viSvakarmaRA
kAnanEH kftrimES cApi sarvataH samalaMkftAm
ye ke cit pAdapAs tatra puzpopagaPalopagAH
sacCatrAH savitardIkAH sarve sOvarRavedikAH
latApratAnEr bahuBiH parRES ca bahuBir vftAm
kAYcanIM SiMSupAm ekAM dadarSa sa mahAkapiH
so 'paSyad BUmiBAgAMS ca gartaprasravaRAni ca
suvarRavfkzAn aparAn dadarSa SiKisaMniBAn
tezAM drumARAM praBayA meror iva mahAkapiH
amanyata tadA vIraH kAYcano 'smIti vAnaraH
tAM kAYcanEs tarugaREr mArutena ca vIjitAm
kiNkiRISatanirGozAM dfzwvA vismayam Agamat
supuzpitAgrAM rucirAM taruRANkurapallavAm
tAm Aruhya mahAvegaH SiMSapAM parRasaMvftAm
ito drakzyAmi vEdehIM rAma darSanalAlasAm
itaS cetaS ca duHKArtAM saMpatantIM yadfcCayA
aSokavanikA ceyaM dfQaM ramyA durAtmanaH
campakES candanES cApi bakulES ca viBUzitA
iyaM ca nalinI ramyA dvijasaMGanizevitA
imAM sA rAmamahizI nUnam ezyati jAnakI
sA rAma rAmamahizI rAGavasya priyA sadA
vanasaMcArakuSalA nUnam ezyati jAnakI
aTa vA mfgaSAvAkzI vanasyAsya vicakzaRA
vanam ezyati sA ceha rAmacintAnukarSitA
rAmaSokABisaMtaptA sA devI vAmalocanA
vanavAsaratA nityam ezyate vanacAriRI
vanecarARAM satataM nUnaM spfhayate purA
rAmasya dayitA BAryA janakasya sutA satI
saMDyAkAlamanAH SyAmA Druvam ezyati jAnakI
nadIM cemAM SivajalAM saMDyArTe varavarRinI
tasyAS cApy anurUpeyam aSokavanikA SuBA
SuBA yA pArTivendrasya patnI rAmasya saMmitA
yadi jivati sA devI tArADipaniBAnanA
Agamizyati sAvaSyam imAM SivajalAM nadIm
evaM tu matvA hanumAn mahAtmA; pratIkzamARo manujendrapatnIm
avekzamARaS ca dadarSa sarvaM; supuzpite parRaGane nilInaH
sa vIkzamARas tatrasTo mArgamARaS ca mETilIm
avekzamARaS ca mahIM sarvAM tAm anvavEkzata
santAna kalatABiS ca pAdapEr upaSoBitAm
divyaganDarasopetAM sarvataH samalaMkftAm
tAM sa nandanasaMkASAM mfgapakziBir AvftAm
harmyaprAsAdasaMbADAM kokilAkulaniHsvanAm
kAYcanotpalapadmABir vApIBir upaSoBitAm
bahvAsanakuTopetAM bahuBUmigfhAyutAm
sarvartukusumE ramyEH PalavadBiS ca pAdapEH
puzpitAnAm aSokAnAM SriyA sUryodayapraBAm
pradIptAm iva tatrasTo mArutiH samudEkzata
nizpatraSAKAM vihagEH kriyamARAm ivAsakft
vinizpatadBiH SataSaS citrEH puzpAvataMsakEH
AmUlapuzpanicitEr aSokEH SokanASanEH
puzpaBArAtiBArES ca spfSadBir iva medinIm
karRikArEH kusumitEH kiMSukES ca supuzpitEH
sa deSaH praBayA tezAM pradIpta iva sarvataH
puMnAgAH saptaparRAS ca campakoddAlakAs taTA
vivfdDamUlA bahavaH SoBante sma supuzpitAH
SAtakumBaniBAH ke cit ke cid agniSiKopamAH
nIlAYjananiBAH ke cit tatrASokAH sahasraSaH
nandanaM viviDodyAnaM citraM cEtraraTaM yaTA
ativfttam ivAcintyaM divyaM ramyaM SriyA vftam
dvitIyam iva cAkASaM puzpajyotirgaRAyutam
puzparatnaSatES citraM paYcamaM sAgaraM yaTA
sarvartupuzpEr nicitaM pAdapEr maDuganDiBiH
nAnAninAdEr udyAnaM ramyaM mfgagaREr dvijEH
anekaganDapravahaM puRyaganDaM manoramam
SElendram iva ganDAQyaM dvitIyaM ganDamAdanam
aSokavanikAyAM tu tasyAM vAnarapuMgavaH
sa dadarSAvidUrasTaM cEtyaprAsAdam Urjitam
maDye stamBasahasreRa sTitaM kElAsapARquram
pravAlakftasopAnaM taptakAYcanavedikam
muzRantam iva cakzUMzi dyotamAnam iva SriyA
vimalaM prAMSuBAvatvAd ulliKantam ivAmbaram
tato malinasaMvItAM rAkzasIBiH samAvftAm
upavAsakfSAM dInAM niHSvasAntIM punaH punaH
dadarSa SuklapakzAdO candrareKAm ivAmalAm
mandapraKyAyamAnena rUpeRa rucirapraBAm
pinadDAM DUmajAlena SiKAm iva viBAvasoH
pItenEkena saMvItAM klizwenottamavAsasA
sapaNkAm analaMkArAM vipadmAm iva padminIm
vrIqitAM duHKasaMtaptAM parimlAnAM tapasvinIm
graheRANgArakeREva pIqitAm iva rohiRIm
aSrupUrRamuKIM dInAM kfSAm ananaSena ca
SokaDyAnaparAM dInAM nityaM duHKaparAyaRAm
priyaM janam apaSyantIM paSyantIM rAkzasIgaRam
svagaRena mfgIM hInAM SvagaRABivftAm iva
nIlanAgABayA veRyA jaGanaM gatayEkayA
suKArhAM duHKasaMtaptAM vyasanAnAm akodivAm
tAM samIkzya viSAlAkzIm aDikaM malinAM kfSAm
tarkayAm Asa sIteti kAraREr upapAdiBiH
hriyamARA tadA tena rakzasA kAmarUpiRA
yaTArUpA hi dfzwA vE taTArUpeyam aNganA
pUrRacandrAnanAM suBrUM cAruvfttapayoDarAm
kurvantIM praBayA devIM sarvA vitimirA diSaH
tAM nIlakeSIM bimbOzWIM sumaDyAM supratizWitAm
sItAM padmapalASAkzIM manmaTasya ratiM yaTA
izwAM sarvasya jagataH pUrRacandrapraBAm iva
BUmO sutanum AsInAM niyatAm iva tApasIm
niHSvAsabahulAM BIruM BujagendravaDUm iva
SokajAlena mahatA vitatena na rAjatIm
saMsaktAM DUmajAlena SiKAm iva viBAvasoH
tAM smftIm iva saMdiGdAm fdDiM nipatitAm iva
vihatAm iva ca SradDAm ASAM pratihatAm iva
sopasargAM yaTA sidDiM budDiM sakaluzAm iva
aBUtenApavAdena kIrtiM nipatitAm iva
rAmoparoDavyaTitAM rakzoharaRakarSitAm
abalAM mfgaSAvAkzIM vIkzamARAM tatas tataH
bAzpAmbupratipUrRena kfzRavaktrAkzipakzmaRA
vadanenAprasannena niHSvasantIM punaH punaH
malapaNkaDarAM dInAM maRqanArhAm amaRqitAm
praBAM nakzatrarAjasya kAlameGEr ivAvftAm
tasya saMdidihe budDir muhuH sItAM nirIkzya tu
AmnAyAnAm ayogena vidyAM praSiTilAm iva
duHKena bubuDe sItAM hanumAn analaMkftAm
saMskAreRa yaTAhInAM vAcam arTAntaraM gatAm
tAM samIkzya viSAlAkzIM rAjaputrIm aninditAm
tarkayAm Asa sIteti kAraREr upapAdayan
vEdehyA yAni cANgezu tadA rAmo 'nvakIrtayat
tAny ABaraRajAlAni gAtraSoBIny alakzayat
sukftO karRavezwO ca SvadaMzwrO ca susaMsTitO
maRividrumacitrARi hastezv ABaraRAni ca
SyAmAni cirayuktatvAt taTA saMsTAnavanti ca
tAny evEtAni manye 'haM yAni rAmo 'vnakIrtayat
tatra yAny avahInAni tAny ahaM nopalakzaye
yAny asyA nAvahInAni tAnImAni na saMSayaH
pItaM kanakapawwABaM srastaM tad vasanaM SuBam
uttarIyaM nagAsaktaM tadA dfzwaM plavaMgamEH
BUzaRAni ca muKyAni dfzwAni DaraRItale
anayEvApavidDAni svanavanti mahAnti ca
idaM ciragfhItatvAd vasanaM klizwavattaram
taTA hi nUnaM tad varRaM taTA SrImad yaTetarat
iyaM kanakavarRANgI rAmasya mahizI priyA
pranazwApi satI yasya manaso na praRaSyati
iyaM sA yat kfte rAmaS caturBiH paritapyate
kAruRyenAnfSaMsyena Sokena madanena ca
strI pranazweti kAruRyAd ASritety AnfSaMsyataH
patnI nazweti Sokena priyeti madanena ca
asyA devyA yaTA rUpam aNgapratyaNgasOzWavam
rAmasya ca yaTArUpaM tasyeyam asitekzaRA
asyA devyA manas tasmiMs tasya cAsyAM pratizWitam
teneyaM sa ca DarmAtmA muhUrtam api jIvati
duzkaraM kurute rAmo ya imAM mattakASinIm
sItAM vinA mahAbAhur muhUrtam api jIvati
evaM sItAM tadA dfzwvA hfzwaH pavanasaMBavaH
jagAma manasA rAmaM praSaSaMsa ca taM praBum
praSasya tu praSastavyAM sItAM tAM haripuMgavaH
guRABirAmaM rAmaM ca punaS cintAparo 'Bavat
sa muhUrtam iva DyAtvA bAzpaparyAkulekzaRaH
sItAm ASritya tejasvI hanumAn vilalApa ha
mAnyA guruvinItasya lakzmaRasya gurupriyA
yadi sItApi duHKArtA kAlo hi duratikramaH
rAmasya vyavasAyajYA lakzmaRasya ca DImataH
nAtyarTaM kzuByate devI gaNgeva jaladAgame
tulyaSIlavayovfttAM tulyABijanalakzaRAm
rAGavo 'rhati vEdehIM taM ceyam asitekzaRA
tAM dfzwvA navahemABAM lokakAntAm iva Sriyam
jagAma manasA rAmaM vacanaM cedam abravIt
asyA hetor viSAlAkzyA hato vAlI mahAbalaH
rAvaRapratimo vIrye kabanDaS ca nipAtitaH
virADaS ca hataH saMKye rAkzaso BImavikramaH
vane rAmeRa vikramya mahendreReva SambaraH
caturdaSasahasrARi rakzasAM BImakarmaRAm
nihatAni janasTAne SarEr agniSiKopamEH
KaraS ca nihataH saMKye triSirAS ca nipAtitaH
dUzaRaS ca mahAtejA rAmeRa viditAtmanA
ESvaryaM vAnarARAM ca durlaBaM vAlipAlitam
asyA nimitte sugrIvaH prAptavAMl lokasatkftam
sAgaraS ca mayA krAntaH SrImAn nadanadIpatiH
asyA hetor viSAlAkzyAH purI ceyaM nirIkzitA
yadi rAmaH samudrAntAM medinIM parivartayet
asyAH kfte jagac cApi yuktam ity eva me matiH
rAjyaM vA trizu lokezu sItA vA janakAtmajA
trElokyarAjyaM sakalaM sItAyA nApnuyAt kalAm
iyaM sA DarmaSIlasya mETilasya mahAtmanaH
sutA janakarAjasya sItA BartfdfQavratA
utTitA medinIM BittvA kzetre halamuKakzate
padmareRuniBEH kIrRA SuBEH kedArapAMsuBiH
vikrAntasyAryaSIlasya saMyugezv anivartinaH
snuzA daSaraTasyEzA jyezWA rAjYo yaSasvinI
DarmajYasya kftajYasya rAmasya viditAtmanaH
iyaM sA dayitA BAryA rAkzasI vaSam AgatA
sarvAn BogAn parityajya BartfsnehabalAt kftA
acintayitvA duHKAni pravizwA nirjanaM vanam
saMtuzwA PalamUlena BartfSuSrUzaRe ratA
yA parAM Bajate prItiM vane 'pi Bavane yaTA
seyaM kanakavarRANgI nityaM susmitaBAziRI
sahate yAtanAm etAm anarTAnAm aBAginI
imAM tu SIlasaMpannAM drazwum icCati rAGavaH
rAvaRena pramaTitAM prapAm iva pipAsitaH
asyA nUnaM punar lABAd rAGavaH prItim ezyati
rAjA rAjyapariBrazwaH punaH prApyeva medinIm
kAmaBogEH parityaktA hInA banDujanena ca
DArayaty Atmano dehaM tatsamAgamakANkziRI
nEzA paSyati rAkzasyo nemAn puzpaPaladrumAn
ekasTahfdayA nUnaM rAmam evAnupaSyati
BartA nAma paraM nAryA BUzaRaM BUzaRAd api
ezA hi rahitA tena SoBanArhA na SoBate
duzkaraM kurute rAmo hIno yad anayA praBuH
DArayaty Atmano dehaM na duHKenAvasIdati
imAm asitakeSAntAM SatapatraniBekzaRAm
suKArhAM duHKitAM dfzwvA mamApi vyaTitaM manaH
kzitikzamA puzkarasaMniBAkzI; yA rakzitA rAGavalakzmaRAByAm
sA rAkzasIBir vikftekzaRABiH; saMrakzyate saMprati vfkzamUle
himahatanalinIva nazwaSoBA; vyasanaparamparayA nipIqyamAnA
sahacararahiteva cakravAkI; janakasutA kfpaRAM daSAM prapannA
asyA hi puzpAvanatAgraSAKAH; SokaM dfQaM vE janayaty aSokAH
himavyapAyena ca mandaraSmir; aByutTito nEkasahasraraSmiH
ity evam arTaM kapir anvavekzya; sIteyam ity eva nivizwabudDiH
saMSritya tasmin nizasAda vfkze; balI harIRAm fzaBas tarasvI
tataH kumudazaRqABo nirmalaM nirmalaH svayam
prajagAma naBaS candro haMso nIlam ivodakam
sAcivyam iva kurvan sa praBayA nirmalapraBaH
candramA raSmiBiH SItEH sizeve pavanAtmajam
sa dadarSa tataH sItAM pUrRacandraniBAnanAm
SokaBArEr iva nyastAM BArEr nAvam ivAmBasi
didfkzamARo vEdehIM hanUmAn mArutAtmajaH
sa dadarSAvidUrasTA rAkzasIr GoradarSanAH
ekAkzIm ekakarRAM ca karRaprAvaraRAM taTA
akarRAM SaNkukarRAM ca mastakocCvAsanAsikAm
atikAyottamANgIM ca tanudIrGaSiroDarAm
DvastakeSIM taTAkeSIM keSakambalaDAriRIm
lambakarRalalAwAM ca lambodarapayoDarAm
lambOzWIM cibukOzWIM ca lambAsyAM lambajAnukAm
hrasvAM dIrGAM ca kubjAM ca vikawAM vAmanAM taTA
karAlAM BugnavastrAM ca piNgAkzIM vikftAnanAm
vikftAH piNgalAH kAlIH kroDanAH kalahapriyAH
kAlAyasamahASUlakUwamudgaraDAriRIH
varAhamfgaSArdUlamahizAjaSivA muKAH
gajozwrahayapAdAS ca niKAtaSiraso 'parAH
ekahastEkapAdAS ca KarakarRyaSvakarRikAH
gokarRIr hastikarRIS ca harikarRIs taTAparAH
anAsA atinAsAS ca tiryan nAsA vinAsikAH
gajasaMniBanAsAS ca lalAwocCvAsanAsikAH
hastipAdA mahApAdA gopAdAH pAdacUlikAH
atimAtraSirogrIvA atimAtrakucodarIH
atimAtrAsya netrAS ca dIrGajihvAnaKAs taTA
ajAmuKIr hastimuKIr gomuKIH sUkarImuKIH
hayozwraKaravaktrAS ca rAkzasIr GoradarSanAH
SUlamudgarahastAS ca kroDanAH kalahapriyAH
karAlA DUmrakeSIS ca rakzasIr vikftAnanAH
pibantIH satataM pAnaM sadA mAMsasurApriyAH
mAMsaSoRitadigDANgIr mAMsaSoRitaBojanAH
tA dadarSa kapiSrezWo romaharzaRadarSanAH
skanDavantam upAsInAH parivArya vanaspatim
tasyADastAc ca tAM devIM rAjaputrIm aninditAm
lakzayAm Asa lakzmIvAn hanUmAY janakAtmajAm
nizpraBAM SokasaMtaptAM malasaMkulamUrDajAm
kzIRapuRyAM cyutAM BUmO tArAM nipatitAm iva
cAritrya vyapadeSAQyAM BartfdarSanadurgatAm
BUzaREr uttamEr hInAM BartfvAtsalyaBUzitAm
rAkzasADipasaMrudDAM banDuBiS ca vinAkftAm
viyUTAM siMhasaMrudDAM badDAM gajavaDUm iva
candraleKAM payodAnte SAradABrEr ivAvftAm
klizwarUpAm asaMsparSAd ayuktAm iva vallakIm
sItAM Bartfhite yuktAm ayuktAM rakzasAM vaSe
aSokavanikAmaDye SokasAgaram AplutAm
tABiH parivftAM tatra sagrahAm iva rohiRIm
dadarSa hanumAn devIM latAm akusumAm iva
sA malena ca digDANgI vapuzA cApy alaMkftA
mfRAlI paNkadiGdeva viBAti ca na BAti ca
malinena tu vastreRa pariklizwena BAminIm
saMvftAM mfgaSAvAkzIM dadarSa hanumAn kapiH
tAM devIM dInavadanAm adInAM BartftejasA
rakzitAM svena SIlena sItAm asitalocanAm
tAM dfzwvA hanumAn sItAM mfgaSAvaniBekzaRAm
mfgakanyAm iva trastAM vIkzamARAM samantataH
dahantIm iva niHSvAsEr vfkzAn pallavaDAriRaH
saMGAtam iva SokAnAM duHKasyormim ivotTitAm
tAM kzAmAM suviBaktANgIM vinABaraRaSoBinIm
praharzam atulaM leBe mArutiH prekzya mETilIm
harzajAni ca so 'SrURi tAM dfzwvA madirekzaRAm
mumoca hanumAMs tatra namaS cakre ca rAGavam
namaskftvA ca rAmAya lakzmaRAya ca vIryavAn
sItAdarSanasaMhfzwo hanUmAn saMvfto 'Bavat
taTA viprekzamARasya vanaM puzpitapAdapam
vicinvataS ca vEdehIM kiM cic CezA niSABavat
zaqaNgavedaviduzAM kratupravarayAjinAm
SuSrAva brahmaGozAMS ca virAtre brahmarakzasAm
aTa maNgalavAditrEH SabdEH SrotramanoharEH
prAboDyata mahAbAhur daSagrIvo mahAbalaH
vibuDya tu yaTAkAlaM rAkzasendraH pratAvapAn
srastamAlyAmbaraDaro vEdehIm anvacintayat
BfSaM niyuktas tasyAM ca madanena madotkawaH
na sa taM rAkzasaH kAmaM SaSAkAtmani gUhitum
sa sarvABaraREr yukto biBrac Criyam anuttamAm
tAM nagEr viviDEr juzwAM sarvapuzpaPalopagEH
vftAM puzkariRIBiS ca nAnApuzpopaSoBitAm
sadAmadES ca vihagEr vicitrAM paramAdButAm
IhAmfgES ca viviDES vftAM dfzwimanoharEH
vITIH saMprekzamARaS ca maRikAYcanatoraRAH
nAnAmfgagaRAkIrRAM PalEH prapatitEr vftAm
aSokavanikAm eva prAviSat saMtatadrumAm
aNganASatamAtraM tu taM vrajantam anuvrajat
mahendram iva pOlastyaM devaganDarvayozitaH
dIpikAH kAYcanIH kAS cij jagfhus tatra yozitaH
bAlavyajanahastAS ca tAlavfntAni cAparAH
kAYcanEr api BfNgArEr jahruH salilam agrataH
maRqalAgrAn asIMS cEva gfhyAnyAH pfzWato yayuH
kA cid ratnamayIM pAtrIM pUrRAM pAnasya BAminI
dakziRA dakziRenEva tadA jagrAha pARinA
rAjahaMsapratIkASaM CatraM pUrRaSaSipraBam
sOvarRadaRqam aparA gfhItvA pfzWato yayO
nidrAmadaparItAkzyo rAvaRasyottamastriyaH
anujagmuH patiM vIraM GanaM vidyullatA iva
tataH kAYcIninAdaM ca nUpurARAM ca niHsvanam
SuSrAva paramastrIRAM sa kapir mArutAtmajaH
taM cApratimakarmARam acintyabalapOruzam
dvAradeSam anuprAptaM dadarSa hanumAn kapiH
dIpikABir anekABiH samantAd avaBAsitam
ganDatElAvasiktABir DriyamARABir agrataH
kAmadarpamadEr yuktaM jihmatAmrAyatekzaRam
samakzam iva kandarpam apavidDa SarAsanam
maTitAmftaPenABam arajo vastram uttamam
salIlam anukarzantaM vimuktaM saktam aNgade
taM patraviwape lInaH patrapuzpaGanAvftaH
samIpam upasaMkrAntaM niDyAtum upacakrame
avekzamARaS ca tato dadarSa kapikuYjaraH
rUpayOvanasaMpannA rAvaRasya varastriyaH
tABiH parivfto rAjA surUpABir mahAyaSAH
tanmfgadvijasaMGuzwaM pravizwaH pramadAvanam
kzIbo vicitrABaraRaH SaNkukarRo mahAbalaH
tena viSravasaH putraH sa dfzwo rAkzasADipaH
vftaH paramanArIBis tArABir iva candramAH
taM dadarSa mahAtejAs tejovantaM mahAkapiH
rAvaRo 'yaM mahAbAhur iti saMcintya vAnaraH
avapluto mahAtejA hanUmAn mArutAtmajaH
sa taTApy ugratejAH san nirDUtas tasya tejasA
patraguhyAntare sakto hanUmAn saMvfto 'Bavat
sa tAm asitakeSAntAM suSroRIM saMhatastanIm
didfkzur asitApANgIm upAvartata rAvaRaH
tasminn eva tataH kAle rAjaputrI tv aninditA
rUpayOvanasaMpannaM BUzaRottamaBUzitam
tato dfzwvEva vEdehI rAvaRaM rAkzasADipam
prAvepata varArohA pravAte kadalI yaTA
UruByAm udaraM CAdya bAhuByAM ca payoDarO
upavizwA viSAlAkzI rudantI varavarRinI
daSagrIvas tu vEdehIM rakzitAM rAkzasIgaREH
dadarSa dInAM duHKArtaM nAvaM sannAm ivArRave
asaMvftAyAm AsInAM DaraRyAM saMSitavratAm
CinnAM prapatitAM BUmO SAKAm iva vanaspateH
malamaRqanadigDANgIM maRqanArhAm amaRqitAm
samIpaM rAjasiMhasya rAmasya viditAtmanaH
saMkalpahayasaMyuktEr yAntIm iva manoraTEH
SuzyantIM rudatIm ekAM DyAnaSokaparAyaRAm
duHKasyAntam apaSyantIM rAmAM rAmam anuvratAm
vezwamAnAm aTAvizwAM pannagendravaDUm iva
DUpyamAnAM graheReva rohiRIM DUmaketunA
vfttaSIle kule jAtAm AcAravati DArmike
punaH saMskAram ApannAM jAtam iva ca duzkule
sannAm iva mahAkIrtiM SradDAm iva vimAnitAm
prajYAm iva parikzIRAm ASAM pratihatAm iva
AyatIm iva viDvastAm AjYAM pratihatAm iva
dIptAm iva diSaM kAle pUjAm apahftAm iva
padminIm iva viDvastAM hataSUrAM camUm iva
praBAm iva tapoDvastAm upakzIRAm ivApagAm
vedIm iva parAmfzwAM SAntAm agniSiKAm iva
pOrRamAsIm iva niSAM rAhugrastendumaRqalAm
utkfzwaparRakamalAM vitrAsitavihaMgamAm
hastihastaparAmfzwAm AkulAM padminIm iva
patiSokAturAM SuzkAM nadIM visrAvitAm iva
parayA mfjayA hInAM kfzRapakze niSAm iva
sukumArIM sujAtANgIM ratnagarBagfhocitAm
tapyamAnAm ivozRena mfRAlIm acirodDftAm
gfhItAmAlitAM stamBe yUTapena vinAkftAm
niHSvasantIM suduHKArtAM gajarAjavaDUm iva
ekayA dIrGayA veRyA SoBamAnAm ayatnataH
nIlayA nIradApAye vanarAjyA mahIm iva
upavAsena Sokena DyAnena ca Bayena ca
parikzIRAM kfSAM dInAm alpAhArAM tapoDanAm
AyAcamAnAM duHKArtAM prAYjaliM devatAm iva
BAvena raGumuKyasya daSagrIvaparABavam
samIkzamARAM rudatIm aninditAM; supakzmatAmrAyataSuklalocanAm
anuvratAM rAmam atIva mETilIM; praloBayAm Asa vaDAya rAvaRaH
sa tAM parivftAM dInAM nirAnandAM tapasvinIm
sAkArEr maDurEr vAkyEr nyadarSayata rAvaRaH
mAM dfzwvA nAganAsorugUhamAnA stanodaram
adarSanam ivAtmAnaM BayAn netuM tvam icCasi
kAmaye tvAM viSAlAkzi bahumanyasva mAM priye
sarvANgaguRasaMpanne sarvalokamanohare
neha ke cin manuzyA vA rAkzasAH kAmarUpiRaH
vyapasarpatu te sIte BayaM mattaH samutTitam
svaDarme rakzasAM BIru sarvaTEza na saMSayaH
gamanaM vA parastrIRAM haraRaM saMpramaTya vA
evaM cEtad akAmAM ca na tvAM sprakzyAmi mETili
kAmaM kAmaH SarIre me yaTAkAmaM pravartatAm
devi neha BayaM kAryaM mayi viSvasihi priye
praRayasva ca tattvena mEvaM BUH SokalAlasA
ekaveRI DarASayyA DyAnaM malinam ambaram
asTAne 'py upavAsaS ca nEtAny OpayikAni te
vicitrARi ca mAlyAni candanAny agarURi ca
viviDAni ca vAsAMsi divyAny ABaraRAni ca
mahArhARi ca pAnAni yAnAni SayanAni ca
gItaM nfttaM ca vAdyaM ca laBa mAM prApya mETili
strIratnam asi mEvaM BUH kuru gAtrezu BUzaRam
mAM prApya tu kaTaM hi syAs tvam anarhA suvigrahe
idaM te cArusaMjAtaM yOvanaM vyativartate
yad atItaM punar nEti srotaH SIGram apAm iva
tvAM kftvoparato manye rUpakartA sa viSvakft
na hi rUpopamA tv anyA tavAsti SuBadarSane
tvAM samAsAdya vEdehi rUpayOvanaSAlinIm
kaH pumAn ativarteta sAkzAd api pitAmahaH
yad yat paSyAmi te gAtraM SItAMSusadfSAnane
tasmiMs tasmin pfTuSroRi cakzur mama nibaDyate
Bava mETili BAryA me moham enaM visarjaya
bahvInAm uttamastrIRAM mamAgramahizI Bava
lokeByo yAni ratnAni saMpramaTyAhftAni me
tAni te BIru sarvARi rAjyaM cEtad ahaM ca te
vijitya pfTivIM sarvAM nAnAnagaramAlinIm
janakAya pradAsyAmi tava hetor vilAsini
neha paSyAmi loke 'nyaM yo me pratibalo Bavet
paSya me sumahad vIryam apratidvandvam Ahave
asakft saMyuge BagnA mayA vimfditaDvajAH
aSaktAH pratyanIkezu sTAtuM mama surAsurAH
icCa mAM kriyatAm adya pratikarma tavottamam
sapraBARy avasajjantAM tavANge BUzaRAni ca
sADu paSyAmi te rUpaM saMyuktaM pratikarmaRA
pratikarmABisaMyuktA dAkziRyena varAnane
BuNkzva BogAn yaTAkAmaM piba BIru ramasva ca
yaTezwaM ca prayacCa tvaM pfTivIM vA DanAni ca
lalasva mayi visrabDA Dfzwam AjYApayasva ca
matpraBAvAl lalantyAS ca lalantAM bAnDavAs tava
fdDiM mamAnupaSya tvaM SriyaM Badre yaSaS ca me
kiM karizyasi rAmeRa suBage cIravAsasA
nikziptavijayo rAmo gataSrIr vanagocaraH
vratI sTaRqilaSAyI ca SaNke jIvati vA na vA
na hi vEdehi rAmas tvAM drazwuM vApy upalapsyate
puro balAkEr asitEr meGEr jyotsnAm ivAvftAm
na cApi mama hastAt tvAM prAptum arhati rAGavaH
hiraRyakaSipuH kIrtim indrahastagatAm iva
cArusmite cArudati cArunetre vilAsini
mano harasi me BIru suparRaH pannagaM yaTA
klizwakOSeyavasanAM tanvIm apy analaMkftAm
tAM dfzwvA svezu dArezu ratiM nopalaBAmy aham
antaHpuranivAsinyaH striyaH sarvaguRAnvitAH
yAvantyo mama sarvAsAm ESvaryaM kuru jAnaki
mama hy asitakeSAnte trElokyapravarAH striyaH
tAs tvAM paricarizyanti Sriyam apsaraso yaTA
yAni vESravaRe suBru ratnAni ca DanAni ca
tAni lokAMS ca suSroRi mAM ca BuNkzva yaTAsuKam
na rAmas tapasA devi na balena na vikramEH
na Danena mayA tulyas tejasA yaSasApi vA
piba vihara ramasva BuNkzva BogAn; DananicayaM pradiSAmi medinIM ca
mayi lala lalane yaTAsuKaM tvaM; tvayi ca sametya lalantu bAnDavAs te
kusumitatarujAlasaMtatAni; BramarayutAni samudratIrajAni
kanakavimalahAraBUzitANgI; vihara mayA saha BIru kAnanAni
tasya tadvacanaM SrutvA sItA rOdrasya rakzasaH
ArtA dInasvarA dInaM pratyuvAca SanEr vacaH
duHKArtA rudatI sItA vepamAnA tapasvinI
cintayantI varArohA patim eva pativratA
tfRam antarataH kftvA pratyuvAca SucismitA
nivartaya mano mattaH svajane kriyatAM manaH
na mAM prArTayituM yuktas tvaM sidDim iva pApakft
akAryaM na mayA kAryam ekapatnyA vigarhitam
kulaM saMprAptayA puRyaM kule mahati jAtayA
evam uktvA tu vEdehI rAvaRaM taM yaSasvinI
rAkzasaM pfzWataH kftvA BUyo vacanam abravIt
nAham OpayikI BAryA paraBAryA satI tava
sADu Darmam avekzasva sADu sADuvrataM cara
yaTA tava taTAnyezAM rakzyA dArA niSAcara
AtmAnam upamAM kftvA svezu dArezu ramyatAm
atuzwaM svezu dArezu capalaM calitendriyam
nayanti nikftiprajYAM paradArAH parABavam
iha santo na vA santi sato vA nAnuvartase
vaco miTyA praRItAtmA paTyam uktaM vicakzaREH
akftAtmAnam AsAdya rAjAnam anaye ratam
samfdDAni vinaSyanti rAzwrARi nagarARi ca
taTeyaM tvAM samAsAdya laNkA ratnOGa saMkulA
aparADAt tavEkasya nacirAd vinaSizyati
svakftEr hanyamAnasya rAvaRAdIrGadarSinaH
aBinandanti BUtAni vinASe pApakarmaRaH
evaM tvAM pApakarmARaM vakzyanti nikftA janAH
dizwyEtad vyasanaM prApto rOdra ity eva harzitAH
SakyA loBayituM nAham ESvaryeRa Danena vA
ananyA rAGaveRAhaM BAskareRa praBA yaTA
upaDAya BujaM tasya lokanATasya satkftam
kaTaM nAmopaDAsyAmi Bujam anyasya kasya cit
aham OpayikI BAryA tasyEva vasuDApateH
vratasnAtasya viprasya vidyeva viditAtmanaH
sADu rAvaRa rAmeRa mAM samAnaya duHKitAm
vane vASitayA sArDaM kareRveva gajADipam
mitram OpayikaM kartuM rAmaH sTAnaM parIpsatA
vaDaM cAnicCatA GoraM tvayAsO puruzarzaBaH
varjayed vajram utsfzwaM varjayed antakaS ciram
tvadviDaM na tu saMkrudDo lokanATaH sa rAGavaH
rAmasya DanuzaH SabdaM Srozyasi tvaM mahAsvanam
Satakratuvisfzwasya nirGozam aSaner iva
iha SIGraM suparvARo jvalitAsyA ivoragAH
izavo nipatizyanti rAmalakzmaRalakzaRAH
rakzAMsi pariniGnantaH puryAm asyAM samantataH
asaMpAtaM karizyanti patantaH kaNkavAsasaH
rAkzasendramahAsarpAn sa rAmagaruqo mahAn
udDarizyati vegena vEnateya ivoragAn
apanezyati mAM BartA tvattaH SIGram ariMdamaH
asureByaH SriyaM dIptAM vizRus triBir iva kramEH
janasTAne hatasTAne nihate rakzasAM bale
aSaktena tvayA rakzaH kftam etad asADu vE
ASramaM tu tayoH SUnyaM praviSya narasiMhayoH
gocaraM gatayor BrAtror apanItA tvayADama
na hi ganDam upAGrAya rAmalakzmaRayos tvayA
SakyaM saMdarSane sTAtuM SunA SArdUlayor iva
tasya te vigrahe tAByAM yugagrahaRam asTiram
vftrasyevendrabAhuByAM bAhor ekasya nigrahaH
kzipraM tava sa nATo me rAmaH sOmitriRA saha
toyam alpam ivAdityaH prARAn AdAsyate SarEH
giriM kuberasya gato 'TavAlayaM; saBAM gato vA varuRasya rAjYaH
asaMSayaM dASaraTer na mokzyase; mahAdrumaH kAlahato 'Saner iva
sItAyA vacanaM SrutvA paruzaM rAkzasADipaH
pratyuvAca tataH sItAM vipriyaM priyadarSanAm
yaTA yaTA sAntvayitA vaSyaH strIRAM taTA taTA
yaTA yaTA priyaM vaktA pariBUtas taTA taTA
saMniyacCati me kroDaM tvayi kAmaH samutTitaH
dravato mArgam AsAdya hayAn iva susAraTiH
vAmaH kAmo manuzyARAM yasmin kila nibaDyate
jane tasmiMs tv anukroSaH snehaS ca kila jAyate
etasmAt kAraRAn na tAM GatayAmi varAnane
vaDArhAm avamAnArhAM miTyApravrajite ratAm
paruzARi hi vAkyAni yAni yAni bravIzi mAm
tezu tezu vaDo yuktas tava mETili dAruRaH
evam uktvA tu vEdehIM rAvaRo rAkzasADipaH
kroDasaMramBasaMyuktaH sItAm uttaram abravIt
dvO mAsO rakzitavyO me yo 'vaDis te mayA kftaH
tataH Sayanam Aroha mama tvaM varavarRini
dvAByAm UrDvaM tu mAsAByAM BartAraM mAm anicCatIm
mama tvAM prAtarASArTam AraBante mahAnase
tAM tarjyamAnAM saMprekzya rAkzasendreRa jAnakIm
devaganDarvakanyAs tA vizedur vipulekzaRAH
ozWaprakArEr aparA netravaktrEs taTAparAH
sItAm ASvAsayAm Asus tarjitAM tena rakzasA
tABir ASvAsitA sItA rAvaRaM rAkzasADipam
uvAcAtmahitaM vAkyaM vfttaSORqIryagarvitam
nUnaM na te janaH kaS cid asin niHSreyase sTitaH
nivArayati yo na tvAM karmaRo 'smAd vigarhitAt
mAM hi DarmAtmanaH patnIM SacIm iva SacIpateH
tvadanyas trizu lokezu prArTayen manasApi kaH
rAkzasADama rAmasya BAryAm amitatejasaH
uktavAn asi yat pApaM kva gatas tasya mokzyase
yaTA dfptaS ca mAtaNgaH SaSaS ca sahitO vane
taTA dviradavad rAmas tvaM nIca SaSavat smftaH
sa tvam ikzvAkunATaM vE kzipann iha na lajjase
cakzuzo vizayaM tasya na tAvad upagacCasi
ime te nayane krUre virUpe kfzRapiNgale
kzitO na patite kasmAn mAm anAryanirIkzitaH
tasya DarmAtmanaH patnIM snuzAM daSaraTasya ca
kaTaM vyAharato mAM te na jihvA pApa SIryate
asaMdeSAt tu rAmasya tapasaS cAnupAlanAt
na tvAM kurmi daSagrIva Basma BasmArhatejasA
nApahartum ahaM SakyA tasya rAmasya DImataH
viDis tava vaDArTAya vihito nAtra saMSayaH
SUreRa DanadaBrAtA balEH samuditena ca
apohya rAmaM kasmAd Di dAracAuryaM tvayA kftam
sItAyA vacanaM SrutvA rAvaRo rAkzasADipaH
vivftya nayane krUre jAnakIm anvavEkzata
nIlajImUtasaMkASo mahABujaSiroDaraH
siMhasattvagatiH SrImAn dIptajihvogralocanaH
calAgramakuwaH prAMSuS citramAlyAnulepanaH
raktamAlyAmbaraDaras taptANgadaviBUzaRaH
SroRIsUtreRa mahatA mekakena susaMvftaH
amftotpAdanadDena BujaMgeneva mandaraH
taruRAdityavarRAByAM kuRqalAByAM viBUzitaH
raktapallavapuzpAByAm aSokAByAm ivAcalaH
avekzamARo vEdehIM kopasaMraktalocanaH
uvAca rAvaRaH sItAM BujaMga iva niHSvasan
anayenABisaMpannam arTahInam anuvrate
nASayAmy aham adya tvAM sUryaH saMDyAm ivOjasA
ity uktvA mETilIM rAjA rAvaRaH SatrurAvaRaH
saMdideSa tataH sarvA rAkzasIr GoradarSanAH
ekAkzIm ekakarRAM ca karRaprAvaraRAM taTA
gokarRIM hastikarRIM ca lambakarRIm akarRikAm
hastipadya SvapadyO ca gopadIM pAdacUlikAm
ekAkzIm ekapAdIM ca pfTupAdIm apAdikAm
atimAtraSirogrIvAm atimAtrakucodarIm
atimAtrAsyanetrAM ca dIrGajihvAm ajihvikAm
anAsikAM siMhamuKIM gomuKIM sUkarImuKIm
yaTA madvaSagA sItA kzipraM Bavati jAnakI
taTA kuruta rAkzasyaH sarvAH kzipraM sametya ca
pratilomAnulomES ca sAmadAnAdiBedanEH
Avartayata vEdehIM daRqasyodyamanena ca
iti pratisamAdiSya rAkzasendraH punaH punaH
kAmamanyuparItAtmA jAnakIM paryatarjayat
upagamya tataH kzipraM rAkzasI DAnyamAlinI
parizvajya daSagrIvam idaM vacanam abravIt
mayA krIqa mahArAjasItayA kiM tavAnayA
akAmAM kAmayAnasya SarIram upatapyate
icCantIM kAmayAnasya prItir Bavati SoBanA
evam uktas tu rAkzasyA samutkziptas tato balI
jvaladBAskaravarRABaM praviveSa niveSanam
devaganDarvakanyAS ca nAgakanyAS ca tAs tataH
parivArya daSagrIvaM viviSus tad gfhottamam
sa mETilIM DarmaparAm avasTitAM; pravepamAnAM pariBartsya rAvaRaH
vihAya sItAM madanena mohitaH; svam eva veSma praviveSa BAsvaram
ity uktvA mETilIM rAjA rAvaRaH SatrurAvaRaH
saMdiSya ca tataH sarvA rAkzasIr nirjagAma ha
nizkrAnte rAkzasendre tu punar antaHpuraM gate
rAkzasyo BImarUpAs tAH sItAM samaBidudruvuH
tataH sItAm upAgamya rAkzasyaH kroDamUrCitAH
paraM paruzayA vAcA vEdehIm idam abruvan
pOlastyasya varizWasya rAvaRasya mahAtmanaH
daSagrIvasya BAryAtvaM sIte na bahu manyase
tatas tv ekajawA nAma rAkzasI vAkyam abravIt
Amantrya kroDatAmrAkzI sItAM karatalodarIm
prajApatInAM zaRRAM tu caturTo yaH prajApatiH
mAnaso brahmaRaH putraH pulastya iti viSrutaH
pulastyasya tu tejasvI maharzir mAnasaH sutaH
nAmnA sa viSravA nAma prajApatisamapraBaH
tasya putro viSAlAkzi rAvaRaH SatrurAvaRaH
tasya tvaM rAkzasendrasya BAryA Bavitum arhasi
mayoktaM cArusarvANgi vAkyaM kiM nAnumanyase
tato harijawA nAma rAkzasI vAkyam abravIt
vivftya nayane kopAn mArjArasadfSekzaRA
yena devAs trayastriMSad devarAjaS ca nirjitaH
tasya tvaM rAkzasendrasya BAryA Bavitum arhasi
vIryotsiktasya SUrasya saMgrAmezv anivartinaH
balino vIryayuktasyA BAryAtvaM kiM na lapsyase
priyAM bahumatAM BAryAM tyaktvA rAjA mahAbalaH
sarvAsAM ca mahABAgAM tvAm upEzyati rAvaRaH
samfdDaM strIsahasreRa nAnAratnopaSoBitam
antaHpuraM samutsfjya tvAm upEzyati rAvaRaH
asakfd devatA yudDe nAgaganDarvadAnavAH
nirjitAH samare yena sa te pArSvam upAgataH
tasya sarvasamfdDasyA rAvaRasya mahAtmanaH
kimarTaM rAkzasendrasya BAryAtvaM necCase 'Dame
yasya sUryo na tapati BIto yasya ca mArutaH
na vAti smAyatApANge kiM tvaM tasya na tizWasi
puzpavfzwiM ca taravo mumucur yasya vE BayAt
SElAS ca suBru pAnIyaM jaladAS ca yadecCati
tasya nErftarAjasya rAjarAjasya BAmini
kiM tvaM na kuruze budDiM BAryArTe rAvaRasya hi
sADu te tattvato devi kaTitaM sADu BAmini
gfhARa susmite vAkyam anyaTA na Bavizyasi
tataH sItAm upAgamya rAkzasyo vikftAnanAH
paruzaM paruzA nArya Ucus tA vAkyam apriyam
kiM tvam antaHpure sIte sarvaBUtamanohare
mahArhaSayanopete na vAsam anumanyase
mAnuzI mAnuzasyEva BAryAtvaM bahu manyase
pratyAhara mano rAmAn na tvaM jAtu Bavizyasi
mAnuzI mAnuzaM taM tu rAmam icCasi SoBane
rAjyAd Brazwam asidDArTaM viklavaM tam anindite
rAkzasInAM vacaH SrutvA sItA padmaniBekzaRA
netrAByAm aSrupUrRAByAm idaM vacanam abravIt
yad idaM lokavidvizwam udAharaTa saMgatAH
nEtan manasi vAkyaM me kilbizaM pratitizWati
na mAnuzI rAkzasasya BAryA Bavitum arhati
kAmaM KAdata mAM sarvA na karizyAmi vo vacaH
dIno vA rAjyahIno vA yo me BartA sa me guruH
sItAyA vacanaM SrutvA rAkzasyaH kroDamUrCitAH
Bartsayanti sma paruzEr vAkyE rAvaRacoditAH
avalInaH sa nirvAkyo hanumAY SiMSapAdrume
sItAM saMtarjayantIs tA rAkzasIr aSfRot kapiH
tAm aBikramya saMrabDA vepamAnAM samantataH
BfSaM saMlilihur dIptAn pralambadaSanacCadAn
UcuS ca paramakrudDAH pragfhyASu paraSvaDAn
neyam arhati BartAraM rAvaRaM rAkzasADipam
sA BartsyamAnA BImABI rAkzasIBir varAnanA
sA bAzpam apamArjantI SiMSapAM tAm upAgamat
tatas tAM SiMSapAM sItA rAkzasIBiH samAvftA
aBigamya viSAlAkzI tasTO SokapariplutA
tAM kfSAM dInavadanAM malinAmbaraDAriRIm
BartsayAM cakrire BImA rAkzasyas tAH samantataH
tatas tAM vinatA nAma rAkzasI BImadarSanA
abravIt kupitAkArA karAlA nirRatodarI
sIte paryAptam etAvad Bartfsneho nidarSitaH
sarvatrAtikftaM Badre vyasanAyopakalpate
parituzwAsmi BadraM te mAnuzas te kfto viDiH
mamApi tu vacaH paTyaM bruvantyAH kuru mETili
rAvaRaM Baja BartAraM BartAraM sarvarakzasAm
vikrAntaM rUpavantaM ca sureSam iva vAsavam
dakziRaM tyAgaSIlaM ca sarvasya priyavAdinam
mAnuzaM kfpaRaM rAmaM tyaktvA rAvaRam ASraya
divyANgarAgA vEdehi divyABaraRaBUzitA
adya praBfti sarvezAM lokAnAm ISvarI Bava
agneH svAhA yaTA devI SacIvendrasya SoBane
kiM te rAmeRa vEdehi kfpaRena gatAyuzA
etad uktaM ca me vAkyaM yadi tvaM na karizyasi
asmin muhUrte sarvAs tvAM BakzayizyAmahe vayam
anyA tu vikawA nAma lambamAnapayoDarA
abravIt kupitA sItAM muzwim udyamya garjatI
bahUny apratirUpARi vacanAni sudurmate
anukroSAn mfdutvAc ca soQAni tava mETili
na ca naH kuruze vAkyaM hitaM kAlapuraskftam
AnItAsi samudrasya pAram anyEr durAsadam
rAvaRAntaHpuraM GoraM pravizwA cAsi mETili
rAvaRasya gfhe ruDA asmABis tu surakzitA
na tvAM SaktaH paritrAtum api sAkzAt puraMdaraH
kuruzva hitavAdinyA vacanaM mama mETili
alam aSruprapAtena tyaja Sokam anarTakam
Baja prItiM praharzaM ca tyajEtAM nityadEnyatAm
sIte rAkzasarAjena saha krIqa yaTAsuKam
jAnAsi hi yaTA BIru strIRAM yOvanam aDruvam
yAvan na te vyatikrAmet tAvat suKam avApnuhi
udyAnAni ca ramyARi parvatopavanAni ca
saha rAkzasarAjena cara tvaM madirekzaRe
strIsahasrARi te sapta vaSe sTAsyanti sundari
rAvaRaM Baja BartAraM BartAraM sarvarakzasAm
utpAwya vA te hfdayaM BakzayizyAmi mETili
yadi me vyAhftaM vAkyaM na yaTAvat karizyasi
tataS caRqodarI nAma rAkzasI krUradarSanA
BrAmayantI mahac CUlam idaM vacanam abravIt
imAM hariRalokAkzIM trAsotkampapayoDarAm
rAvaRena hftAM dfzwvA dOrhfdo me mahAn aBUt
yakftplIham aTotpIqaM hfdayaM ca sabanDanam
antrARy api taTA SIrzaM KAdeyam iti me matiH
tatas tu praGasA nAma rAkzasI vAkyam abravIt
kaRWam asyA nfSaMsAyAH pIqayAmaH kim Asyate
nivedyatAM tato rAjYe mAnuzI sA mfteti ha
nAtra kaS cana saMdehaH KAdateti sa vakzyati
tatas tv ajAmuKI nAma rAkzasI vAkyam abravIt
viSasyemAM tataH sarvAn samAn kuruta pIlukAn
viBajAma tataH sarvA vivAdo me na rocate
peyam AnIyatAM kzipraM mAlyaM ca viviDaM bahu
tataH SUrpaRaKA nAma rAkzasI vAkyam abravIt
ajAmuKA yad uktaM hi tad eva mama rocate
surA cAnIyatAM kzipraM sarvaSokavinASinI
mAnuzaM mAMsam AsAdya nftyAmo 'Ta nikumBilAm
evaM saMBartsyamAnA sA sItA surasutopamA
rAkzasIBiH suGorABir DEryam utsfjya roditi
taTA tAsAM vadantInAM paruzaM dAruRaM bahu
rAkzasInAm asOmyAnAM ruroda janakAtmajA
evam uktA tu vEdehI rAkzasIBir manasvinI
uvAca paramatrastA bAzpagadgadayA girA
na mAnuzI rAkzasasya BAryA Bavitum arhati
kAmaM KAdata mAM sarvA na karizyAmi vo vacaH
sA rAkzasI maDyagatA sItA surasutopamA
na Sarma leBe duHKArtA rAvaRena ca tarjitA
vepate smADikaM sItA viSantIvANgam AtmanaH
vane yUTapariBrazwA mfgI kokEr ivArditA
sA tv aSokasya vipulAM SAKAm Alambya puzpitAm
cintayAm Asa Sokena BartAraM BagnamAnasA
sA snApayantI vipulO stanO netrajalasravEH
cintayantI na Sokasya tadAntam aDigacCati
sA vepamAnA patitA pravAte kadalI yaTA
rAkzasInAM BayatrastA vivarRavadanABavat
tasyA sA dIrGavipulA vepantyAH sItayA tadA
dadfSe kampinI veRI vyAlIva parisarpatI
sA niHSvasantI duHKArtA SokopahatacetanA
ArtA vyasfjad aSrURi mETilI vilalApa ha
hA rAmeti ca duHKArtA punar hA lakzmaReti ca
hA SvaSru mama kOsalye hA sumitreti BAvini
lokapravAdaH satyo 'yaM paRqitEH samudAhftaH
akAle durlaBo mftyuH striyA vA puruzasya vA
yatrAham ABiH krUrABI rAkzasIBir ihArditA
jIvAmi hInA rAmeRa muhUrtam api duHKitA
ezAlpapuRyA kfpaRA vinaSizyAmy anATavat
samudramaDye nO pUrRA vAyuvegEr ivAhatA
BartAraM tam apaSyantI rAkzasIvaSam AgatA
sIdAmi Kalu Sokena kUlaM toyahataM yaTA
taM padmadalapatrAkzaM siMhavikrAntagAminam
DanyAH paSyanti me nATaM kftajYaM priyavAdinam
sarvaTA tena hInAyA rAmeRa viditAtmanA
tIzkRaM vizam ivAsvAdya durlaBaM mama jIvitam
kIdfSaM tu mayA pApaM purA dehAntare kftam
yenedaM prApyate duHKaM mayA GoraM sudAruRam
jIvitaM tyaktum icCAmi Sokena mahatA vftA
rAkzasIBiS ca rakzantyA rAmo nAsAdyate mayA
Dig astu Kalu mAnuzyaM Dig astu paravaSyatAm
na SakyaM yat parityaktum AtmacCandena jIvitam
prasaktASrumuKIty evaM bruvantI janakAtmajA
aDomuKamuKI bAlA vilaptum upacakrame
unmatteva pramatteva BrAntacitteva SocatI
upAvfttA kiSorIva vivezwantI mahItale
rAGavasyApramattasya rakzasA kAmarUpiRA
rAvaRena pramaTyAham AnItA kroSatI balAt
rAkzasI vaSam ApannA BartyamAnA sudAruRam
cintayantI suduHKArtA nAhaM jIvitum utsahe
na hi me jIvitenArTo nEvArTEr na ca BUzaREH
vasantyA rAkzasI maDye vinA rAmaM mahAraTam
DiN mAm anAryAm asatIM yAhaM tena vinA kftA
muhUrtam api rakzAmi jIvitaM pApajIvitA
kA ca me jIvite SradDA suKe vA taM priyaM vinA
BartAraM sAgarAntAyA vasuDAyAH priyaM vadam
BidyatAM BakzyatAM vApi SarIraM visfjAmy aham
na cApy ahaM ciraM duHKaM saheyaM priyavarjitA
caraRenApi savyena na spfSeyaM niSAcaram
rAvaRaM kiM punar ahaM kAmayeyaM vigarhitam
pratyAKyAtaM na jAnAti nAtmAnaM nAtmanaH kulam
yo nfSaMsa svaBAvena mAM prArTayitum icCati
CinnA BinnA viBaktA vA dIpte vAgnO pradIpitA
rAvaRaM nopatizWeyaM kiM pralApena vaS ciram
KyAtaH prAjYaH kftajYaS ca sAnukroSaS ca rAGavaH
sadvftto niranukroSaH SaNke madBAgyasaMkzayAt
rAkzasAnAM janasTAne sahasrARi caturdaSa
yenEkena nirastAni sa mAM kiM nABipadyate
nirudDA rAvaRenAham alpavIryeRa rakzasA
samarTaH Kalu me BartA rAvaRaM hantum Ahave
virADo daRqakAraRye yena rAkzasapuMgavaH
raRe rAmeRa nihataH sa mAM kiM nABipadyate
kAmaM maDye samudrasya laNkeyaM duzpraDarzaRA
na tu rAGavabARAnAM gatiroDI ha vidyate
kiM nu tat kAraRaM yena rAmo dfQaparAkramaH
rakzasApahftAM BAryAm izwAM nAByavapadyate
ihasTAM mAM na jAnIte SaNke lakzmaRapUrvajaH
jAnann api hi tejasvI DarzaRAM marzayizyati
hfteti yo 'DigatvA mAM rAGavAya nivedayet
gfDrarAjo 'pi sa raRe rAvaRena nipAtitaH
kftaM karma mahat tena mAM tadAByavapadyatA
tizWatA rAvaRadvandve vfdDenApi jawAyuzA
yadi mAm iha jAnIyAd vartamAnAM sa rAGavaH
adya bAREr aBikrudDaH kuryAl lokam arAkzasaM
viDamec ca purIM laNkAM Sozayec ca mahodaDim
rAvaRasya ca nIcasya kIrtiM nAma ca nASayet
tato nihatanaTAnAM rAkzasInAM gfhe gfhe
yaTAham evaM rudatI taTA BUyo na saMSayaH
anvizya rakzasAM laNkAM kuryAd rAmaH salakzmaRaH
na hi tAByAM ripur dfzwo muhUtam api jIvati
citA DUmAkulapaTA gfDramaRqalasaMkulA
acireRa tu laNkeyaM SmaSAnasadfSI Bavet
acireREva kAlena prApsyAmy eva manoraTam
duzprasTAno 'yam AKyAti sarvezAM vo viparyayaH
yAdfSAni tu dfSyante laNkAyAm aSuBAni tu
acireREva kAlena Bavizyati hatapraBA
nUnaM laNkA hate pApe rAvaRe rAkzasADipe
SozaM yAsyati durDarzA pramadA viDavA yaTA
puzyotsavasamfdDA ca nazwaBartrI sarAkzasA
Bavizyati purI laNkA nazwaBartrI yaTANganA
nUnaM rAkzasakanyAnAM rudantInAM gfhe gfhe
SrozyAmi nacirAd eva duHKArtAnAm iha Dvanim
sAnDakArA hatadyotA hatarAkzasapuMgavA
Bavizyati purI laNkA nirdagDA rAmasAyakEH
yadi nAma sa SUro mAM rAmo raktAntalocanaH
jAnIyAd vartamAnAM hi rAvaRasya niveSane
anena tu nfSaMsena rAvaRenADamena me
samayo yas tu nirdizwas tasya kAlo 'yam AgataH
akAryaM ye na jAnanti nErftAH pApakAriRaH
aDarmAt tu mahotpAto Bavizyati hi sAmpratam
nEte DarmaM vijAnanti rAkzasAH piSitASanAH
DruvaM mAM prAtarASArTe rAkzasaH kalpayizyati
sAhaM kaTaM karizyAmi taM vinA priyadarSanam
rAmaM raktAntanayanam apaSyantI suduHKitA
yadi kaS cit pradAtA me vizasyAdya Baved iha
kzipraM vEvasvataM devaM paSyeyaM patinA vinA
nAjAnAj jIvatIM rAmaH sa mAM lakzmaRapUrvajaH
jAnantO tO na kuryAtAM norvyAM hi mama mArgaRam
nUnaM mamEva Sokena sa vIro lakzmaRAgrajaH
devalokam ito yAtas tyaktvA dehaM mahItale
DanyA devAH saganDarvAH sidDAS ca paramarzayaH
mama paSyanti ye nATaM rAmaM rAjIvalocanam
aTa vA na hi tasyArTe DarmakAmasya DImataH
mayA rAmasya rAjarzer BAryayA paramAtmanaH
dfSyamAne Bavet prItaH sOhfdaM nAsty apaSyataH
nASayanti kftaGrAs tu na rAmo nASayizyati
kiM nu me na guRAH ke cit kiM vA BAgya kzayo hi me
yAhaM sItA varArheRa hInA rAmeRa BAminI
Sreyo me jIvitAn martuM vihInA yA mahAtmanA
rAmAd aklizwacAritrAc CUrAc CatrunibarhaRAt
aTa vA nyastaSastrO tO vane mUlaPalASanO
BrAtarO hi nara SrezWO carantO vanagocarO
aTa vA rAkzasendreRa rAvaRena durAtmanA
CadmanA GAtitO SUrO BrAtarO rAmalakzmaRO
sAham evaMgate kAle martum icCAmi sarvaTA
na ca me vihito mftyur asmin duHKe 'pi vartati
DanyAH Kalu mahAtmAno munayaH satyasaMmatAH
jitAtmAno mahABAgA yezAM na staH priyApriye
priyAn na saMBaved duHKam apriyAd aDikaM Bayam
tAByAM hi ye viyujyante namas tezAM mahAtmanAm
sAhaM tyaktA priyeReha rAmeRa viditAtmanA
prARAMs tyakzyAmi pApasya rAvaRasya gatA vaSam
ity uktAH sItayA GoraM rAkzasyaH kroDamUrCitAH
kAS cij jagmus tad AKyAtuM rAvaRasya tarasvinaH
tataH sItAm upAgamya rAkzasyo GoradarSanAH
punaH paruzam ekArTam anarTArTam aTAbruvan
hantedAnIM tavAnArye sIte pApaviniScaye
rAkzasyo Bakzayizyanti mAMsam etad yaTAsuKam
sItAM tABir anAryABir dfzwvA saMtarjitAM tadA
rAkzasI trijawAvfdDA SayAnA vAkyam abravIt
AtmAnaM KAdatAnAryA na sItAM BakzayizyaTa
janakasya sutAm izwAM snuzAM daSaraTasya ca
svapno hy adya mayA dfzwo dAruRo romaharzaRaH
rAkzasAnAm aBAvAya Bartur asyA BavAya ca
evam uktAs trijawayA rAkzasyaH kroDamUrCitAH
sarvA evAbruvan BItAs trijawAM tAm idaM vacaH
kaTayasva tvayA dfzwaH svapne 'yaM kIdfSo niSi
tAsAM SrutvA tu vacanaM rAkzasInAM muKodgatam
uvAca vacanaM kAle trijawAsvapnasaMSritam
gajadantamayIM divyAM SibikAm antarikzagAm
yuktAM vAjisahasreRa svayam AsTAya rAGavaH
svapne cAdya mayA dfzwA sItA SuklAmbarAvftA
sAgareRa parikziptaM Svetaparvatam AsTitA
rAmeRa saMgatA sItA BAskareRa praBA yaTA
rAGavaS ca mayA dfzwaS caturdantaM mahAgajam
ArUQaH SElasaMkASaM cacAra sahalakzmaRaH
tatas tO naraSArdUlO dIpyamAnO svatejasA
SuklamAlyAmbaraDarO jAnakIM paryupasTitO
tatas tasya nagasyAgre AkASasTasya dantinaH
BartrA parigfhItasya jAnakI skanDam ASritA
Bartur aNkAt samutpatya tataH kamalalocanA
candrasUryO mayA dfzwA pARiByAM parimArjatI
tatas tAByAM kumArAByAm AsTitaH sa gajottamaH
sItayA ca viSAlAkzyA laNkAyA upari sTitaH
pARqurarzaBayuktena raTenAzwayujA svayam
SuklamAlyAmbaraDaro lakzmaRena samAgataH
lakzmaRena saha BrAtrA sItayA saha BAryayA
vimAnAt puzpakAd adya rAvaRaH patito Buvi
kfzyapARaH striyA dfzwo muRqaH kfzRAmbaraH punaH
raTena Karayuktena raktamAlyAnulepanaH
prayAto dakziRAm ASAM pravizwaH kardamaM hradam
kaRWe badDvA daSagrIvaM pramadA raktavAsinI
kAlI kardamaliptANgI diSaM yAmyAM prakarzati
varAheRa daSagrIvaH SiMSumAreRa cendrajit
uzwreRa kumBakarRaS ca prayAto dakziRAM diSam
samAjaS ca mahAn vftto gItavAditraniHsvanaH
pibatAM raktamAlyAnAM rakzasAM raktavAsasAm
laNkA ceyaM purI ramyA savAjiraTasaMkulA
sAgare patitA dfzwA BagnagopuratoraRA
pItva tElaM pranfttAS ca prahasantyo mahAsvanAH
laNkAyAM BasmarUkzAyAM sarvA rAkzasayozitaH
kumBakarRAdayaS ceme sarve rAkzasapuMgavAH
raktaM nivasanaM gfhya pravizwA gomayahrade
apagacCata naSyaDvaM sItAm Apnoti rAGavaH
GAtayet paramAmarzI sarvEH sArDaM hi rAkzasEH
priyAM bahumatAM BAryAM vanavAsam anuvratAm
BartsitAM tarjitAM vApi nAnumaMsyati rAGavaH
tad alaM krUravAkyEr vaH sAntvam evABiDIyatAm
aBiyAcAma vEdehIm etad Di mama rocate
yasyA hy evaM viDaH svapno duHKitAyAH pradfSyate
sA duHKEr bahuBir muktA priyaM prApnoty anuttamam
BartsitAm api yAcaDvaM rAkzasyaH kiM vivakzayA
rAGavAd Di BayaM GoraM rAkzasAnAm upasTitam
praRipAta prasannA hi mETilI janakAtmajA
alam ezA paritrAtuM rAkzasyo mahato BayAt
api cAsyA viSAlAkzyA na kiM cid upalakzaye
virudDam api cANgezu susUkzmam api lakzmaRam
CAyA vEguRya mAtraM tu SaNke duHKam upasTitam
aduHKArhAm imAM devIM vEhAyasam upasTitAm
arTasidDiM tu vEdehyAH paSyAmy aham upasTitAm
rAkzasendravinASaM ca vijayaM rAGavasya ca
nimittaBUtam etat tu Srotum asyA mahat priyam
dfSyate ca sPurac cakzuH padmapatram ivAyatam
Izac ca hfzito vAsyA dakziRAyA hy adakziRaH
akasmAd eva vEdehyA bAhur ekaH prakampate
kareRuhastapratimaH savyaS corur anuttamaH
vepan sUcayatIvAsyA rAGavaM purataH sTitam
pakzI ca SAKA nilayaM pravizwaH; punaH punaS cottamasAntvavAdI
suKAgatAM vAcam udIrayARaH; punaH punaS codayatIva hfzwaH
sA rAkzasendrasya vaco niSamya; tad rAvaRasyApriyam apriyArtA
sItA vitatrAsa yaTA vanAnte; siMhABipannA gajarAjakanyA
sA rAkzasI maDyagatA ca BIrur; vAgBir BfSaM rAvaRatarjitA ca
kAntAramaDye vijane visfzwA; bAleva kanyA vilalApa sItA
satyaM batedaM pravadanti loke; nAkAlamftyur BavatIti santaH
yatrAham evaM pariBartsyamAnA; jIvAmi kiM cit kzaRam apy apuRyA
suKAd vihInaM bahuduHKapUrRam; idaM tu nUnaM hfdayaM sTiraM me
vidIryate yan na sahasraDAdya; vajrAhataM SfNgam ivAcalasya
nEvAsti nUnaM mama dozam atra; vaDyAham asyApriyadarSanasya
BAvaM na cAsyAham anupradAtum; alaM dvijo mantram ivAdvijAya
nUnaM mamANgAny acirAd anAryaH; SastrEH SitES Cetsyati rAkzasendraH
tasminn anAgacCati lokanATe; garBasTajantor iva SalyakfntaH
duHKaM batedaM mama duHKitAyA; mAsO cirAyABigamizyato dvO
badDasya vaDyasya yaTA niSAnte; rAjAparADAd iva taskarasya
hA rAma hA lakzmaRa hA sumitre; hA rAma mAtaH saha me jananyA
ezA vipadyAmy aham alpaBAgyA; mahArRave nOr iva mUQa vAtA
tarasvinO DArayatA mfgasya; sattvena rUpaM manujendraputrO
nUnaM viSastO mama kAraRAt tO; siMharzaBO dvAv iva vEdyutena
nUnaM sa kAlo mfgarUpaDArI; mAm alpaBAgyAM luluBe tadAnIm
yatrAryaputraM visasarja mUQA; rAmAnujaM lakzmaRapUrvakaM ca
hA rAma satyavrata dIrGavAho; hA pUrRacandrapratimAnavaktra
hA jIvalokasya hitaH priyaS ca; vaDyAM na mAM vetsi hi rAkzasAnAm
ananyadevatvam iyaM kzamA ca; BUmO ca SayyA niyamaS ca Darme
pativratAtvaM viPalaM mamedaM; kftaM kftaGnezv iva mAnuzARAm
moGo hi DarmaS carito mamAyaM; taTEkapatnItvam idaM nirarTam
yA tvAM na paSyAmi kfSA vivarRA; hInA tvayA saMgamane nirASA
pitur nirdeSaM niyamena kftvA; vanAn nivfttaS caritavrataS ca
strIBis tu manye vipulekzaRABiH; saMraMsyase vItaBayaH kftArTaH
ahaM tu rAma tvayi jAtakAmA; ciraM vinASAya nibadDaBAvA
moGaM caritvATa tapovrataM ca; tyakzyAmi Dig jIvitam alpaBAgyA
sA jIvitaM kzipram ahaM tyajeyaM; vizeRa SastreRa Sitena vApi
vizasya dAtA na tu me 'sti kaS cic; Castrasya vA veSmani rAkzasasya
SokABitaptA bahuDA vicintya; sItATa veRyudgraTanaM gfhItvA
udbaDya veRyudgraTanena SIGram; ahaM gamizyAmi yamasya mUlam
itIva sItA bahuDA vilapya; sarvAtmanA rAmam anusmarantI
pravepamAnA pariSuzkavaktrA; nagottamaM puzpitam AsasAda
upasTitA sA mfdur sarvagAtrI; SAKAM gfhItvATa nagasya tasya
tasyAs tu rAmaM pravicintayantyA; rAmAnujaM svaM ca kulaM SuBANgyAH
SokAnimittAni tadA bahUni; DEryArjitAni pravarARi loke
prAdurnimittAni tadA baBUvuH; purApi sidDAny upalakzitAni
taTAgatAM tAM vyaTitAm aninditAM; vyapetaharzAM paridInamAnasAm
SuBAM nimittAni SuBAni Bejire; naraM SriyA juzwam ivopajIvinaH
tasyAH SuBaM vAmam arAlapakzma; rAjIvftaM kfzRaviSAlaSuklam
prAspandatEkaM nayanaM sukeSyA; mInAhataM padmam ivABitAmram
BujaS ca cArvaYcitapInavfttaH; parArDya kAlAgurucandanArhaH
anuttamenADyuzitaH priyeRa; cireRa vAmaH samavepatASu
gajendrahastapratimaS ca pInas; tayor dvayoH saMhatayoH sujAtaH
praspandamAnaH punar Urur asyA; rAmaM purastAt sTitam Acacakze
SuBaM punar hemasamAnavarRam; IzadrajoDvastam ivAmalAkzyAH
vAsaH sTitAyAH SiKarAgradantyAH; kiM cit parisraMsata cArugAtryAH
etEr nimittEr aparES ca suBrUH; saMboDitA prAg api sADusidDEH
vAtAtapaklAntam iva pranazwaM; varzeRa bIjaM pratisaMjaharza
tasyAH punar bimbaPalopamOzWaM; svakziBrukeSAntam arAlapakzma
vaktraM baBAse sitaSukladaMzwraM; rAhor muKAc candra iva pramuktaH
sA vItaSokA vyapanItatandrI; SAntajvarA harzavibudDasattvA
aSoBatAryA vadanena Sukle; SItAnSunA rAtrir ivoditena
hanumAn api vikrAntaH sarvaM SuSrAva tattvataH
sItAyAs trijawAyAS ca rAkzasInAM ca tarjanam
avekzamARas tAM devIM devatAm iva nandane
tato bahuviDAM cintAM cintayAm Asa vAnaraH
yAM kapInAM sahasrARi subahUny ayutAni ca
dikzu sarvAsu mArgante seyam AsAditA mayA
cAreRa tu suyuktena SatroH Saktim avekzitA
gUQena caratA tAvad avekzitam idaM mayA
rAkzasAnAM viSezaS ca purI ceyam avekzitA
rAkzasADipater asya praBAvo rAvaRasya ca
yuktaM tasyAprameyasya sarvasattvadayAvataH
samASvAsayituM BAryAM patidarSanakANkziRIm
aham ASvAsayAmy enAM pUrRacandraniBAnanAm
adfzwaduHKAM duHKasya na hy antam aDigacCatIm
yadi hy aham imAM devIM SokopahatacetanAm
anASvAsya gamizyAmi dozavad gamanaM Bavet
gate hi mayi tatreyaM rAjaputrI yaSasvinI
paritrARam avindantI jAnakI jIvitaM tyajet
mayA ca sa mahAbAhuH pUrRacandraniBAnanaH
samASvAsayituM nyAyyaH sItAdarSanalAlasaH
niSAcarIRAM pratyakzam akzamaM cABiBAzaRam
kaTaM nu Kalu kartavyam idaM kfcCra gato hy aham
anena rAtriSezeRa yadi nASvAsyate mayA
sarvaTA nAsti saMdehaH parityakzyati jIvitam
rAmaS ca yadi pfcCen mAM kiM mAM sItAbravId vacaH
kim ahaM taM pratibrUyAm asaMBAzya sumaDyamAm
sItAsaMdeSarahitaM mAm itas tvarayA gatam
nirdahed api kAkutsTaH krudDas tIvreRa cakzuzA
yadi ced yojayizyAmi BartAraM rAmakAraRAt
vyarTam AgamanaM tasya sasEnyasya Bavizyati
antaraM tv aham AsAdya rAkzasInAm iha sTitaH
SanEr ASvAsayizyAmi saMtApabahulAm imAm
ahaM hy atitanuS cEva vanaraS ca viSezataH
vAcaM codAharizyAmi mAnuzIm iha saMskftAm
yadi vAcaM pradAsyAmi dvijAtir iva saMskftAm
rAvaRaM manyamAnA mAM sItA BItA Bavizyati
avaSyam eva vaktavyaM mAnuzaM vAkyam arTavat
mayA sAntvayituM SakyA nAnyaTeyam aninditA
seyam Alokya me rUpaM jAnakI BAzitaM taTA
rakzoBis trAsitA pUrvaM BUyas trAsaM gamizyati
tato jAtaparitrAsA SabdaM kuryAn manasvinI
jAnamAnA viSAlAkzI rAvaRaM kAmarUpiRam
sItayA ca kfte Sabde sahasA rAkzasIgaRaH
nAnApraharaRo GoraH sameyAd antakopamaH
tato mAM saMparikzipya sarvato vikftAnanAH
vaDe ca grahaRe cEva kuryur yatnaM yaTAbalam
taM mAM SAKAH praSAKAS ca skanDAMS cottamaSAKinAm
dfzwvA vipariDAvantaM Baveyur BayaSaNkitAH
mama rUpaM ca saMprekzya vanaM vicarato mahat
rAkzasyo BayavitrastA Baveyur vikftAnanAH
tataH kuryuH samAhvAnaM rAkzasyo rakzasAm api
rAkzasendraniyuktAnAM rAkzasendraniveSane
te SUlaSaranistriMSa viviDAyuDapARayaH
Apateyur vimarde 'smin vegenodvignakAriRaH
saMkrudDas tEs tu parito viDaman rakzasAM balam
SaknuyaM na tu saMprAptuM paraM pAraM mahodaDeH
mAM vA gfhRIyur Aplutya bahavaH SIGrakAriRaH
syAd iyaM cAgfhItArTA mama ca grahaRaM Bavet
hiMsABirucayo hiMsyur imAM vA janakAtmajAm
vipannaM syAt tataH kAryaM rAmasugrIvayor idam
uddeSe nazwamArge 'smin rAkzasEH parivArite
sAgareRa parikzipte gupte vasati jAnakI
viSaste vA gfhIte vA rakzoBir mayi saMyuge
nAnyaM paSyAmi rAmasya sahAyaM kAryasADane
vimfSaMS ca na paSyAmi yo hate mayi vAnaraH
SatayojanavistIrRaM laNGayeta mahodaDim
kAmaM hantuM samarTo 'smi sahasrARy api rakzasAm
na tu SakzyAmi saMprAptuM paraM pAraM mahodaDeH
asatyAni ca yudDAni saMSayo me na rocate
kaS ca niHsaMSayaM kAryaM kuryAt prAjYaH sasaMSayam
eza dozo mahAn hi syAn mama sItABiBAzaRe
prARatyAgaS ca vEdehyA Baved anaBiBAzaRe
BUtAS cArTA vinaSyanti deSakAlaviroDitAH
viklavaM dUtam AsAdya tamaH sUryodaye yaTA
arTAnarTAntare budDir niScitApi na SoBate
GAtayanti hi kAryARi dUtAH paRqitamAninaH
na vinaSyet kaTaM kAryaM vEklavyaM na kaTaM Bavet
laNGanaM ca samudrasya kaTaM nu na vfTA Bavet
kaTaM nu Kalu vAkyaM me SfRuyAn nodvijeta ca
iti saMcintya hanumAMS cakAra matimAn matim
rAmam aklizwakarmARaM svabanDum anukIrtayan
nEnAm udvejayizyAmi tad banDugatamAnasAm
ikzvAkURAM varizWasya rAmasya viditAtmanaH
SuBAni DarmayuktAni vacanAni samarpayan
SrAvayizyAmi sarvARi maDurAM prabruvan giram
SradDAsyati yaTA hIyaM taTA sarvaM samAdaDe
iti sa bahuviDaM mahAnuBAvo; jagatipateH pramadAm avekzamARaH
maDuram avitaTaM jagAda vAkyaM; drumaviwapAntaram AsTito hanUmAn
evaM bahuviDAM cintAM cintayitva mahAkapiH
saMSrave maDuraM vAkyaM vEdehyA vyAjahAra ha
rAjA daSaraTo nAma raTakuYjaravAjinAm
puRyaSIlo mahAkIrtir fjur AsIn mahAyaSAH
cakravartikule jAtaH puraMdarasamo bale
ahiMsAratir akzudro GfRI satyaparAkramaH
muKyaS cekzvAkuvaMSasya lakzmIvAMl lakzmivarDanaH
pArTivavyaYjanEr yuktaH pfTuSrIH pArTivarzaBaH
pfTivyAM caturantayAM viSrutaH suKadaH suKI
tasya putraH priyo jyezWas tArADipaniBAnanaH
rAmo nAma viSezajYaH SrezWaH sarvaDanuzmatAm
rakzitA svasya vfttasya svajanasyApi rakzitA
rakzitA jIvalokasya Darmasya ca paraMtapaH
tasya satyABisaMDasya vfdDasya vacanAt pituH
saBAryaH saha ca BrAtrA vIraH pravrajito vanam
tena tatra mahAraRye mfgayAM pariDAvatA
janasTAnavaDaM SrutvA hatO ca KaradUzaRO
tatas tv amarzApahftA jAnakI rAvaRena tu
yaTArUpAM yaTAvarRAM yaTAlakzmIM viniScitAm
aSrOzaM rAGavasyAhaM seyam AsAditA mayA
virarAmEvam uktvAsO vAcaM vAnarapuMgavaH
jAnakI cApi tac CrutvA vismayaM paramaM gatA
tataH sA vakrakeSAntA sukeSI keSasaMvftam
unnamya vadanaM BIruH SiMSapAvfkzam Ekzata
sA tiryag UrDvaM ca taTApy aDastAn; nirIkzamARA tam acintya budDim
dadarSa piNgADipater amAtyaM; vAtAtmajaM sUryam ivodayasTam
tataH SAKAntare lInaM dfzwvA calitamAnasA
sA dadarSa kapiM tatra praSritaM priyavAdinam
sA tu dfzwvA hariSrezWaM vinItavad upasTitam
mETilI cintayAm Asa svapno 'yam iti BAminI
sA taM samIkzyEva BfSaM visaMjYA; gatAsukalpeva baBUva sItA
cireRa saMjYAM pratilaBya cEva; vicintayAm Asa viSAlanetrA
svapno mayAyaM vikfto 'dya dfzwaH; SAKAmfgaH SAstragaREr nizidDaH
svasty astu rAmAya salakzmaRAya; taTA pitur me janakasya rAjYaH
svapno 'pi nAyaM na hi me 'sti nidrA; Sokena duHKena ca pIqitAyAH
suKaM hi me nAsti yato 'smi hInA; tenendupUrRapratimAnanena
ahaM hi tasyAdya mano Bavena; saMpIqitA tad gatasarvaBAvA
vicintayantI satataM tam eva; taTEva paSyAmi taTA SfRomi
manoraTaH syAd iti cintayAmi; taTApi budDyA ca vitarkayAmi
kiM kAraRaM tasya hi nAsti rUpaM; suvyaktarUpaS ca vadaty ayaM mAm
namo 'stu vAcaspataye savajriRe; svayamBuve cEva hutASanAya
anena coktaM yad idaM mamAgrato; vanOkasA tac ca taTAstu nAnyaTA
tAm abravIn mahAtejA hanUmAn mArutAtmajaH
Sirasy aYjalim ADAya sItAM maDurayA girA
kA nu padmapalASAkzI klizwakOSeyavAsinI
drumasya SAKAm Alambya tizWasi tvam aninditA
kimarTaM tava netrAByAM vAri sravati Sokajam
puRqarIkapalASAByAM viprakIrRam ivodakam
surARAm asurARAM ca nAgaganDarvarakzasAm
yakzARAM kiMnarARAM ca kA tvaM Bavasi SoBane
kA tvaM Bavasi rudrARAM marutAM vA varAnane
vasUnAM vA varArohe devatA pratiBAsi me
kiM nu candramasA hInA patitA vibuDAlayAt
rohiRI jyotizAM SrezWA SrezWA sarvaguRAnvitA
kopAd vA yadi vA mohAd BartAram asitekzaRA
vasizWaM kopayitvA tvaM nAsi kalyARy arunDatI
ko nO putraH pitA BrAta BartA vA te sumaDyame
asmAl lokAd amuM lokaM gataM tvam anuSocasi
vyaYjanAni hi te yAni lakzaRAni ca lakzaye
mahizI BUmipAlasya rAjakanyAsi me matA
rAvaRena janasTAnAd balAd apahftA yadi
sItA tvam asi BadraM te tan mamAcakzva pfcCataH
sA tasya vacanaM SrutvA rAmakIrtanaharzitA
uvAca vAkyaM vEdehI hanUmantaM drumASritam
duhitA janakasyAhaM vEdehasya mahAtmanaH
sItA ca nAma nAmnAhaM BAryA rAmasya DImataH
samA dvAdaSa tatrAhaM rAGavasya niveSane
BuYjAnA mAnuzAn BogAn sarvakAmasamfdDinI
tatas trayodaSe varze rAjyenekzvAkunandanam
aBizecayituM rAjA sopADyAyaH pracakrame
tasmin saMBriyamARe tu rAGavasyABizecane
kEkeyI nAma BartAraM devI vacanam abravIt
na pibeyaM na KAdeyaM pratyahaM mama Bojanam
eza me jIvitasyAnto rAmo yady aBizicyate
yat tad uktaM tvayA vAkyaM prItyA nfpatisattama
tac cen na vitaTaM kAryaM vanaM gacCatu rAGavaH
sa rAjA satyavAg devyA varadAnam anusmaran
mumoha vacanaM SrutvA kEkeyyAH krUram apriyam
tatas tu sTaviro rAjA satyaDarme vyavasTitaH
jyezWaM yaSasvinaM putraM rudan rAjyam ayAcata
sa pitur vacanaM SrImAn aBizekAt paraM priyam
manasA pUrvam AsAdya vAcA pratigfhItavAn
dadyAn na pratigfhRIyAn na brUyat kiM cid apriyam
api jIvitahetor hi rAmaH satyaparAkramaH
sa vihAyottarIyARi mahArhARi mahAyaSAH
visfjya manasA rAjyaM jananyE mAM samAdiSat
sAhaM tasyAgratas tUrRaM prasTitA vanacAriRI
na hi me tena hInAyA vAsaH svarge 'pi rocate
prAg eva tu mahABAgaH sOmitrir mitranandanaH
pUrvajasyAnuyAtrArTe drumacIrEr alaMkftaH
te vayaM Bartur AdeSaM bahu mAnyadfQavratAH
pravizwAH sma purAd dfzwaM vanaM gamBIradarSanam
vasato daRqakAraRye tasyAham amitOjasaH
rakzasApahftA BAryA rAvaRena durAtmanA
dvO mAsO tena me kAlo jIvitAnugrahaH kftaH
UrDvaM dvAByAM tu mAsAByAM tatas tyakzyAmi jIvitam
tasyAs tadvacanaM SrutvA hanUmAn hariyUTapaH
duHKAd duHKABiBUtAyAH sAntam uttaram abravIt
ahaM rAmasya saMdeSAd devi dUtas tavAgataH
vEdehi kuSalI rAmas tvAM ca kOSalam abravIt
yo brAhmam astraM vedAMS ca veda vedavidAM varaH
sa tvAM dASaraTI rAmo devi kOSalam abravIt
lakzmaRaS ca mahAtejA Bartus te 'nucaraH priyaH
kftavAY SokasaMtaptaH SirasA te 'BivAdanam
sA tayoH kuSalaM devI niSamya narasiMhayoH
prItisaMhfzwasarvANgI hanUmAntam aTAbravIt
kalyARI bata gaTeyaM lOkikI pratiBAti me
ehi jIvantam Anado naraM varzaSatAd api
tayoH samAgame tasmin prItir utpAditAdButA
paraspareRa cAlApaM viSvastO tO pracakratuH
tasyAs tadvacanaM SrutvA hanUmAn hariyUTapaH
sItAyAH SokadInAyAH samIpam upacakrame
yaTA yaTA samIpaM sa hanUmAn upasarpati
taTA taTA rAvaRaM sA taM sItA pariSaNkate
aho Dig Dik kftam idaM kaTitaM hi yad asya me
rUpAntaram upAgamya sa evAyaM hi rAvaRaH
tAm aSokasya SAKAM sA vimuktvA SokakarSitA
tasyAm evAnavadyANgI DaraRyAM samupAviSat
avandata mahAbAhus tatas tAM janakAtmajAm
sA cEnaM BayavitrastA BUyo nEvAByudEkzata
taM dfzwvA vandamAnaM tu sItA SaSiniBAnanA
abravId dIrGam ucCvasya vAnaraM maDurasvarA
mAyAM pravizwo mAyAvI yadi tvaM rAvaRaH svayam
utpAdayasi me BUyaH saMtApaM tan na SoBanam
svaM parityajya rUpaM yaH parivrAjakarUpaDft
janasTAne mayA dfzwas tvaM sa evAsi rAvaRaH
upavAsakfSAM dInAM kAmarUpa niSAcara
saMtApayasi mAM BUyaH saMtApaM tan na SoBanam
yadi rAmasya dUtas tvam Agato Badram astu te
pfcCAmi tvAM hariSrezWa priyA rAma kaTA hi me
guRAn rAmasya kaTaya priyasya mama vAnara
cittaM harasi me sOmya nadIkUlaM yaTA rayaH
aho svapnasya suKatA yAham evaM cirAhftA
prezitaM nAma paSyAmi rAGaveRa vanOkasaM
svapne 'pi yady ahaM vIraM rAGavaM sahalakzmaRam
paSyeyaM nAvasIdeyaM svapno 'pi mama matsarI
nAhaM svapnam imaM manye svapne dfzwvA hi vAnaram
na Sakyo 'ByudayaH prAptuM prAptaS cAByudayo mama
kiM nu syAc cittamoho 'yaM Baved vAtagatis tv iyam
unmAdajo vikAro vA syAd iyaM mfgatfzRikA
aTa vA nAyam unmAdo moho 'py unmAdalakzmaRaH
saMbuDye cAham AtmAnam imaM cApi vanOkasaM
ity evaM bahuDA sItA saMpraDArya balAbalam
rakzasAM kAmarUpatvAn mene taM rAkzasADipam
etAM budDiM tadA kftvA sItA sA tanumaDyamA
na prativyAjahArATa vAnaraM janakAtmajA
sItAyAS cintitaM budDvA hanUmAn mArutAtmajaH
SrotrAnukUlEr vacanEs tadA tAM saMpraharzayat
Aditya iva tejasvI lokakAntaH SaSI yaTA
rAjA sarvasya lokasya devo vESravaRo yaTA
vikrameRopapannaS ca yaTA vizRur mahAyaSAH
satyavAdI maDuravAg devo vAcaspatir yaTA
rUpavAn suBagaH SrImAn kandarpa iva mUrtimAn
sTAnakroDaprahartA ca SrezWo loke mahAraTaH
bAhucCAyAm avazwabDo yasya loko mahAtmanaH
apakfzyASramapadAn mfgarUpeRa rAGavam
SUnye yenApanItAsi tasya drakzyasi yat Palam
nacirAd rAvaRaM saMKye yo vaDizyati vIryavAn
rozapramuktEr izuBir jvaladBir iva pAvakEH
tenAhaM prezito dUtas tvatsakASam ihAgataH
tvadviyogena duHKArtaH sa tvAM kOSalam abravIt
lakzmaRaS ca mahAtejAH sumitrAnandavarDanaH
aBivAdya mahAbAhuH so 'pi kOSalam abravIt
rAmasya ca saKA devi sugrIvo nAma vAnaraH
rAjA vAnaramuKyAnAM sa tvAM kOSalam abravIt
nityaM smarati rAmas tvAM sasugrIvaH salakzmaRaH
dizwyA jIvasi vEdehi rAkzasI vaSam AgatA
nacirAd drakzyase rAmaM lakzmaRaM ca mahAraTam
maDye vAnarakowInAM sugrIvaM cAmitOjasaM
ahaM sugrIvasacivo hanUmAn nAma vAnaraH
pravizwo nagarIM laNkAM laNGayitvA mahodaDim
kftvA mUrDni padanyAsaM rAvaRasya durAtmanaH
tvAM drazwum upayAto 'haM samASritya parAkramam
nAham asmi taTA devi yaTA mAm avagacCasi
viSaNkA tyajyatAm ezA SradDatsva vadato mama
tAM tu rAma kaTAM SrutvA vEdehI vAnararzaBAt
uvAca vacanaM sAntvam idaM maDurayA girA
kva te rAmeRa saMsargaH kaTaM jAnAsi lakzmaRam
vAnarARAM narARAM ca kaTam AsIt samAgamaH
yAni rAmasya liNgAni lakzmaRasya ca vAnara
tAni BUyaH samAcakzva na mAM SokaH samAviSet
kIdfSaM tasya saMsTAnaM rUpaM rAmasya kIdfSam
kaTam UrU kaTaM bAhU lakzmaRasya ca SaMsa me
evam uktas tu vEdehyA hanUmAn mArutAtmajaH
tato rAmaM yaTAtattvam AKyAtum upacakrame
jAnantI bata dizwyA mAM vEdehi paripfcCasi
BartuH kamalapatrAkzi saMKyAnaM lakzmaRasya ca
yAni rAmasya cihnAni lakzmaRasya ca yAni vE
lakzitAni viSAlAkzi vadataH SfRu tAni me
rAmaH kamalapatrAkzaH sarvaBUtamanoharaH
rUpadAkziRyasaMpannaH prasUto janakAtmaje
tejasAdityasaMkASaH kzamayA pfTivIsamaH
bfhaspatisamo budDyA yaSasA vAsavopamaH
rakzitA jIvalokasya svajanasya ca rakzitA
rakzitA svasya vfttasya Darmasya ca paraMtapaH
rAmo BAmini lokasya cAturvarRyasya rakzitA
maryAdAnAM ca lokasya kartA kArayitA ca saH
arcizmAn arcito 'tyarTaM brahmacaryavrate sTitaH
sADUnAm upakArajYaH pracArajYaS ca karmaRAm
rAjavidyAvinItaS ca brAhmaRAnAm upAsitA
SrutavAY SIlasaMpanno vinItaS ca paraMtapaH
yajurvedavinItaS ca vedavidBiH supUjitaH
Danurvede ca vede ca vedANgezu ca nizWitaH
vipulAMso mahAbAhuH kambugrIvaH SuBAnanaH
gUQajatruH sutAmrAkzo rAmo devi janEH SrutaH
dunduBisvananirGozaH snigDavarRaH pratApavAn
samaH samaviBaktANgo varRaM SyAmaM samASritaH
trisTiras tripralambaS ca trisamas trizu connataH
trivalIvAMs tryavaRataS caturvyaNgas triSIrzavAn
catuzkalaS caturleKaS catuzkizkuS catuHsamaH
caturdaSasamadvandvaS caturdazwaS caturgatiH
mahOzWahanunAsaS ca paYcasnigDo 'zwavaMSavAn
daSapadmo daSabfhat triBir vyApto dviSuklavAn
zaqunnato navatanus triBir vyApnoti rAGavaH
satyaDarmaparaH SrImAn saMgrahAnugrahe rataH
deSakAlaviBAgajYaH sarvalokapriyaMvadaH
BrAtA ca tasya dvEmAtraH sOmitrir aparAjitaH
anurAgeRa rUpeRa guRES cEva taTAviDaH
tvAm eva mArgamARo tO vicarantO vasuMDarAm
dadarSatur mfgapatiM pUrvajenAvaropitam
fSyamUkasya pfzWe tu bahupAdapasaMkule
BrAtur BAryArtam AsInaM sugrIvaM priyadarSanam
vayaM tu harirAjaM taM sugrIvaM satyasaMgaram
paricaryAmahe rAjyAt pUrvajenAvaropitam
tatas tO cIravasanO DanuHpravarapARinO
fSyamUkasya SElasya ramyaM deSam upAgatO
sa tO dfzwvA naravyAGrO DanvinO vAnararzaBaH
aBipluto gires tasya SiKaraM BayamohitaH
tataH sa SiKare tasmin vAnarendro vyavasTitaH
tayoH samIpaM mAm eva prezayAm Asa satvaraH
tAv ahaM puruzavyAGrO sugrIvavacanAt praBU
rUpalakzaRasaMpannO kftAYjalir upasTitaH
tO parijYAtatattvArTO mayA prItisamanvitO
pfzWam Aropya taM deSaM prApitO puruzarzaBO
niveditO ca tattvena sugrIvAya mahAtmane
tayor anyonyasaMBAzAd BfSaM prItir ajAyata
tatra tO kIrtisaMpannO harISvaranareSvarO
parasparakftASvAsO kaTayA pUrvavfttayA
taM tataH sAntvayAm Asa sugrIvaM lakzmaRAgrajaH
strIhetor vAlinA BrAtrA nirastam uru tejasA
tatas tvan nASajaM SokaM rAmasyAklizwakarmaRaH
lakzmaRo vAnarendrAya sugrIvAya nyavedayat
sa SrutvA vAnarendras tu lakzmaReneritaM vacaH
tadAsIn nizpraBo 'tyarTaM grahagrasta ivAMSumAn
tatas tvadgAtraSoBIni rakzasA hriyamARayA
yAny ABaraRajAlAni pAtitAni mahItale
tAni sarvARi rAmAya AnIya hariyUTapAH
saMhfzwA darSayAm Asur gatiM tu na vidus tava
tAni rAmAya dattAni mayEvopahftAni ca
svanavanty avakIrRanti tasmin vihatacetasi
tAny aNke darSanIyAni kftvA bahuviDaM tataH
tena devaprakASena devena paridevitam
paSyatas tasyA rudatas tAmyataS ca punaH punaH
prAdIpayan dASaraTes tAni SokahutASanam
SayitaM ca ciraM tena duHKArtena mahAtmanA
mayApi viviDEr vAkyEH kfcCrAd utTApitaH punaH
tAni dfzwvA mahArhARi darSayitvA muhur muhuH
rAGavaH sahasOmitriH sugrIve sa nyavedayat
sa tavAdarSanAd Arye rAGavaH paritapyate
mahatA jvalatA nityam agninevAgniparvataH
tvatkfte tam anidrA ca SokaS cintA ca rAGavam
tApayanti mahAtmAnam agnyagAram ivAgnayaH
tavAdarSanaSokena rAGavaH pravicAlyate
mahatA BUmikampena mahAn iva SiloccayaH
kAnAnAni suramyARi nadIprasravaRAni ca
caran na ratim Apnoti tvam apaSyan nfpAtmaje
sa tvAM manujaSArdUlaH kzipraM prApsyati rAGavaH
samitrabAnDavaM hatvA rAvaRaM janakAtmaje
sahitO rAmasugrIvAv uBAv akurutAM tadA
samayaM vAlinaM hantuM tava cAnvezaRaM taTA
tato nihatya tarasA rAmo vAlinam Ahave
sarvarkzaharisaMGAnAM sugrIvam akarot patim
rAmasugrIvayor EkyaM devy evaM samajAyata
hanUmantaM ca mAM vidDi tayor dUtam ihAgatam
svarAjyaM prApya sugrIvaH samanIya mahAharIn
tvadarTaM prezayAm Asa diSo daSa mahAbalAn
AdizwA vAnarendreRa sugrIveRa mahOjasaH
adrirAjapratIkASAH sarvataH prasTitA mahIm
aNgado nAma lakzmIvAn vAlisUnur mahAbalaH
prasTitaH kapiSArdUlas triBAgabalasaMvftaH
tezAM no vipranazwAnAM vinDye parvatasattame
BfSaM SokaparItanAm ahorAtragaRA gatAH
te vayaM kAryanErASyAt kAlasyAtikrameRa ca
BayAc ca kapirAjasya prARAMs tyaktuM vyavasTitAH
vicitya vanadurgARi giriprasravaRAni ca
anAsAdya padaM devyAH prARAMs tyaktuM vyavasTitAH
BfSaM SokArRave magnaH paryadevayad aNgadaH
tava nASaM ca vEdehi vAlinaS ca taTA vaDam
prAyopaveSam asmAkaM maraRaM ca jawAyuzaH
tezAM naH svAmisaMdeSAn nirASAnAM mumUrzatAm
kAryahetor ivAyAtaH Sakunir vIryavAn mahAn
gfDrarAjasya sodaryaH saMpAtir nAma gfDrarAw
SrutvA BrAtfvaDaM kopAd idaM vacanam abravIt
yavIyAn kena me BrAtA hataH kva ca vinASitaH
etad AKyAtum icCAmi BavadBir vAnarottamAH
aNgado 'kaTayat tasya janasTAne mahad vaDam
rakzasA BImarUpeRa tvAm uddiSya yaTAtaTam
jawAyos tu vaDaM SrutvA duHKitaH so 'ruRAtmajaH
tvAm Aha sa varArohe vasantIM rAvaRAlaye
tasya tadvacanaM SrutvA saMpAteH prItivarDanam
aNgadapramuKAH sarve tataH saMprasTitA vayam
tvaddarSanakftotsAhA hfzwAs tuzwAH plavaMgamAH
aTAhaM harisEnyasya sAgaraM dfSya sIdataH
vyavaDUya BayaM tIvraM yojanAnAM SataM plutaH
laNkA cApi mayA rAtrO pravizwA rAkzasAkulA
rAvaRaS ca mayA dfzwas tvaM ca SokanipIqitA
etat te sarvam AKyAtaM yaTAvfttam anindite
aBiBAzasva mAM devi dUto dASaraTer aham
tvaM mAM rAmakftodyogaM tvannimittam ihAgatam
sugrIva sacivaM devi buDyasva pavanAtmajam
kuSalI tava kAkutsTaH sarvaSastraBftAM varaH
guror ArADane yukto lakzmaRaS ca sulakzaRaH
tasya vIryavato devi Bartus tava hite rataH
aham ekas tu saMprAptaH sugrIvavacanAd iha
mayeyam asahAyena caratA kAmarUpiRA
dakziRA dig anukrAntA tvanmArgavicayEziRA
dizwyAhaM harisEnyAnAM tvannASam anuSocatAm
apanezyAmi saMtApaM tavABigamaSaMsanAt
dizwyA hi na mama vyarTaM devi sAgaralaNGanam
prApsyAmy aham idaM dizwyA tvaddarSanakftaM yaSaH
rAGavaS ca mahAvIryaH kzipraM tvAm aBipatsyate
samitrabAnDavaM hatvA rAvaRaM rAkzasADipam
kOrajo nAma vEdehi girIRAm uttamo giriH
tato gacCati gokarRaM parvataM kesarI hariH
sa ca devarziBir dfzwaH pitA mama mahAkapiH
tIrTe nadIpateH puRye SambasAdanam udDarat
tasyAhaM hariRaH kzetre jAto vAtena mETili
hanUmAn iti viKyAto loke svenEva karmaRA
viSvAsArTaM tu vEdehi Bartur uktA mayA guRAH
evaM viSvAsitA sItA hetuBiH SokakarSitA
upapannEr aBijYAnEr dUtaM tam avagacCati
atulaM ca gatA harzaM praharzeRa tu jAnakI
netrAByAM vakrapakzmAByAM mumocAnandajaM jalam
cAru tac cAnanaM tasyAs tAmraSuklAyatekzaRam
aSoBata viSAlAkzyA rAhumukta ivoqurAw
hanUmantaM kapiM vyaktaM manyate nAnyaTeti sA
aTovAca hanUmAMs tAm uttaraM priyadarSanAm
hate 'sure saMyati SambasAdane; kapipravIreRa maharzicodanAt
tato 'smi vAyupraBavo hi mETili; praBAvatas tatpratimaS ca vAnaraH
BUya eva mahAtejA hanUmAn mArutAtmajaH
abravIt praSritaM vAkyaM sItApratyayakAraRAt
vAnaro 'haM mahABAge dUto rAmasya DImataH
rAmanAmANkitaM cedaM paSya devy aNgulIyakam
samASvasihi BadraM te kzIRaduHKaPalA hy asi
gfhItvA prekzamARA sA BartuH karaviBUzaRam
BartAram iva saMprAptA jAnakI muditABavat
cAru tad vadanaM tasyAs tAmraSuklAyatekzaRam
baBUva praharzodagraM rAhumukta ivoqurAw
tataH sA hrImatI bAlA BartuH saMdeSaharzitA
parituwzA priyaM SrutvA prASaMsata mahAkapim
vikrAntas tvaM samarTas tvaM prAjYas tvaM vAnarottama
yenedaM rAkzasapadaM tvayEkena praDarzitam
SatayojanavistIrRaH sAgaro makarAlayaH
vikramaSlAGanIyena kramatA gozpadIkftaH
na hi tvAM prAkftaM manye vanaraM vanararzaBa
yasya te nAsti saMtrAso rAvaRAn nApi saMBramaH
arhase ca kapiSrezWa mayA samaBiBAzitum
yady asi prezitas tena rAmeRa viditAtmanA
prezayizyati durDarzo rAmo na hy aparIkzitam
parAkramam avijYAya matsakASaM viSezataH
dizwyA ca kuSalI rAmo DarmAtmA DarmavatsalaH
lakzmaRaS ca mahAtejAH sumitrAnandavarDanaH
kuSalI yadi kAkutsTaH kiM nu sAgarameKalAm
mahIM dahati kopena yugAntAgnir ivotTitaH
aTa vA SaktimantO tO surARAm api nigrahe
mamEva tu na duHKAnAm asti manye viparyayaH
kaccic ca vyaTate rAmaH kaccin na paripatyate
uttarARi ca kAryARi kurute puruzottamaH
kaccin na dInaH saMBrAntaH kAryezu ca na muhyati
kaccin puruzakAryARi kurute nfpateH sutaH
dviviDaM triviDopAyam upAyam api sevate
vijigIzuH suhft kaccin mitrezu ca paraMtapaH
kaccin mitrARi laBate mitrES cApy aBigamyate
kaccit kalyARamitraS ca mitrES cApi puraskftaH
kaccid ASAsti devAnAM prasAdaM pArTivAtmajaH
kaccit puruzakAraM ca dEvaM ca pratipadyate
kaccin na vigatasneho vivAsAn mayi rAGavaH
kaccin mAM vyasanAd asmAn mokzayizyati vAnaraH
suKAnAm ucito nityam asuKAnAm anUcitaH
duHKam uttaram AsAdya kaccid rAmo na sIdati
kOsalyAyAs taTA kaccit sumitrAyAs taTEva ca
aBIkzRaM SrUyate kaccit kuSalaM Baratasya ca
mannimittena mAnArhaH kaccic Cokena rAGavaH
kaccin nAnyamanA rAmaH kaccin mAM tArayizyati
kaccid akzAuhiRIM BImAM Barato BrAtfvatsalaH
DvajinIM mantriBir guptAM prezayizyati matkfte
vAnarADipatiH SrImAn sugrIvaH kaccid ezyati
matkfte hariBir vIrEr vfto dantanaKAyuDEH
kaccic ca lakzmaRaH SUraH sumitrAnandavarDanaH
astravic CarajAlena rAkzasAn viDamizyati
rOdreRa kaccid astreRa rAmeRa nihataM raRe
drakzyAmy alpena kAlena rAvaRaM sasuhfjjanam
kaccin na tad DemasamAnavarRaM; tasyAnanaM padmasamAnaganDi
mayA vinA Suzyati SokadInaM; jalakzaye padmam ivAtapena
DarmApadeSAt tyajataS ca rAjyAM; mAM cApy araRyaM nayataH padAtim
nAsId vyaTA yasya na BIr na SokaH; kaccit sa DEryaM hfdaye karoti
na cAsya mAtA na pitA na cAnyaH; snehAd viSizwo 'sti mayA samo vA
tAvad Dy ahaM dUtajijIvizeyaM; yAvat pravfttiM SfRuyAM priyasya
itIva devI vacanaM mahArTaM; taM vAnarendraM maDurArTam uktvA
SrotuM punas tasya vaco 'BirAmaM; rAmArTayuktaM virarAma rAmA
sItAyA vacanaM SrutvA mArutir BImavikramaH
Sirasy aYjalim ADAya vAkyam uttaram abravIt
na tvAm ihasTAM jAnIte rAmaH kamalalocanaH
SrutvEva tu vaco mahyaM kzipram ezyati rAGavaH
camUM prakarzan mahatIM haryfzkagaRasaMkulAm
vizwamBayitvA bAROGEr akzoByaM varuRAlayam
karizyati purIM laNkAM kAkutsTaH SAntarAkzasAm
tatra yady antarA mftyur yadi devAH sahAsurAH
sTAsyanti paTi rAmasya sa tAn api vaDizyati
tavAdarSanajenArye Sokena sa pariplutaH
na Sarma laBate rAmaH siMhArdita iva dvipaH
dardareRa ca te devi Sape mUlaPalena ca
malayena ca vinDyena meruRA mandareRa ca
yaTA sunayanaM valgu bimbOzWaM cArukuRqalam
muKaM drakzyasi rAmasya pUrRacandram ivoditam
kzipraM drakzyasi vEdehi rAmaM prasravaRe girO
Satakratum ivAsInaM nAkapfzWasya mUrDani
na mAMsaM rAGavo BuNkte na cApi maDusevate
vanyaM suvihitaM nityaM Baktam aSnAti paYcamam
nEva daMSAn na maSakAn na kIwAn na sarIsfpAn
rAGavo 'panayed gatrAt tvadgatenAntarAtmanA
nityaM DyAnaparo rAmo nityaM SokaparAyaRaH
nAnyac cintayate kiM cit sa tu kAmavaSaM gataH
anidraH satataM rAmaH supto 'pi ca narottamaH
sIteti maDurAM vARIM vyAharan pratibuDyate
dfzwvA PalaM vA puzpaM vA yac cAnyat strImanoharam
bahuSo hA priyety evaM SvasaMs tvAm aBiBAzate
sa devi nityaM paritapyamAnas; tvAm eva sItety aBiBAzamARaH
Dftavrato rAjasuto mahAtmA; tavEva lABAya kftaprayatnaH
sA rAmasaMkIrtanavItaSokA; rAmasya Sokena samAnaSokA
SaranmuKenAmbudaSezacandrA; niSeva vEdehasutA baBUva
sItA tadvacanaM SrutvA pUrRacandraniBAnanA
hanUmantam uvAcedaM DarmArTasahitaM vacaH
amftaM vizasaMsfzwaM tvayA vAnaraBAzitam
yac ca nAnyamanA rAmo yac ca SokaparAyaRaH
ESvarye vA suvistIrRe vyasane vA sudAruRe
rajjveva puruzaM badDvA kftAntaH parikarzati
viDir nUnam asaMhAryaH prARinAM plavagottama
sOmitriM mAM ca rAmaM ca vyasanEH paSya mohitAn
SokasyAsya kadA pAraM rAGavo 'Digamizyati
plavamAnaH pariSrAnto hatanOH sAgare yaTA
rAkzasAnAM kzayaM kftvA sUdayitvA ca rAvaRam
laNkAm unmUlitAM kftvA kadA drakzyati mAM patiH
sa vAcyaH saMtvarasveti yAvad eva na pUryate
ayaM saMvatsaraH kAlas tAvad Di mama jIvitam
vartate daSamo mAso dvO tu SezO plavaMgama
rAvaRena nfSaMsena samayo yaH kfto mama
viBIzaRena ca BrAtrA mama niryAtanaM prati
anunItaH prayatnena na ca tat kurute matim
mama pratipradAnaM hi rAvaRasya na rocate
rAvaRaM mArgate saMKye mftyuH kAlavaSaM gatam
jyezWA kanyAnalA nama viBIzaRasutA kape
tayA mamEtad AKyAtaM mAtrA prahitayA svayam
avinDyo nAma meDAvI vidvAn rAkzasapuMgavaH
DftimAY SIlavAn vfdDo rAvaRasya susaMmataH
rAmAt kzayam anuprAptaM rakzasAM pratyacodayat
na ca tasyApi duzwAtmA SfRoti vacanaM hitam
ASaMseti hariSrezWa kzipraM mAM prApsyate patiH
antarAtmA hi me SudDas tasmiMS ca bahavo guRAH
utsAhaH pOruzaM sattvam AnfSaMsyaM kftajYatA
vikramaS ca praBAvaS ca santi vAnararAGave
caturdaSasahasrARi rAkzasAnAM jaGAna yaH
janasTAne vinA BrAtrA SatruH kas tasya nodvijet
na sa Sakyas tulayituM vyasanEH puruzarzaBaH
ahaM tasyAnuBAvajYA Sakrasyeva pulomajA
SarajAlAMSumAY SUraH kape rAmadivAkaraH
SatrurakzomayaM toyam upaSozaM nayizyati
iti saMjalpamAnAM tAM rAmArTe SokakarSitAm
aSrusaMpUrRavadanAm uvAca hanumAn kapiH
SrutvEva tu vaco mahyaM kzipram ezyati rAGavaH
camUM prakarzan mahatIM haryfkzagaRasaMkulAm
aTa vA mocayizyAmi tAm adyEva hi rAkzasAt
asmAd duHKAd upAroha mama pfzWam anindite
tvaM hi pfzWagatAM kftvA saMtarizyAmi sAgaram
Saktir asti hi me voQuM laNkAm api sarAvaRAm
ahaM prasravaRasTAya rAGavAyAdya mETili
prApayizyAmi SakrAya havyaM hutam ivAnalaH
drakzyasy adyEva vEdehi rAGavaM sahalakzmaRam
vyavasAya samAyuktaM vizRuM dEtyavaDe yaTA
tvaddarSanakftotsAham ASramasTaM mahAbalam
puraMdaram ivAsInaM nAgarAjasya mUrDani
pfzWam Aroha me devi mA vikANkzasva SoBane
yogam anvicCa rAmeRa SaSANkeneva rohiRI
kaTayantIva candreRa sUryeReva suvarcalA
matpfzWam aDiruhya tvaM tarAkASamahArRavam
na hi me saMprayAtasya tvAm ito nayato 'Ngane
anugantuM gatiM SaktAH sarve laNkAnivAsinaH
yaTEvAham iha prAptas taTEvAham asaMSayam
yAsyAmi paSya vEdehi tvAm udyamya vihAyasaM
mETilI tu hariSrezWAc CrutvA vacanam adButam
harzavismitasarvANgI hanUmantam aTAbravIt
hanUman dUram aDvanaM kaTaM mAM voQum icCasi
tad eva Kalu te manye kapitvaM hariyUTapa
kaTaM vAlpaSarIras tvaM mAm ito netum icCasi
sakASaM mAnavendrasya Bartur me plavagarzaBa
sItAyA vacanaM SrutvA hanUmAn mArutAtmajaH
cintayAm Asa lakzmIvAn navaM pariBavaM kftam
na me jAnAti sattvaM vA praBAvaM vAsitekzaRA
tasmAt paSyatu vEdehI yad rUpaM mama kAmataH
iti saMcintya hanumAMs tadA plavagasattamaH
darSayAm Asa vEdehyAH svarUpam arimardanaH
sa tasmAt pAdapAd DImAn Aplutya plavagarzaBaH
tato varDitum AreBe sItApratyayakAraRAt
merumandArasaMkASo baBO dIptAnalapraBaH
agrato vyavatasTe ca sItAyA vAnararzaBaH
hariH parvatasaMkASas tAmravaktro mahAbalaH
vajradaMzwranaKo BImo vEdehIm idam abravIt
saparvatavanoddeSAM sAwwaprAkAratoraRAm
laNkAm imAM sanaTAM vA nayituM Saktir asti me
tad avasTApya tAM budDir alaM devi vikANkzayA
viSokaM kuru vEdehi rAGavaM sahalakzmaRam
taM dfzwvAcalasaMkASam uvAca janakAtmajA
padmapatraviSAlAkzI mArutasyOrasaM sutam
tava sattvaM balaM cEva vijAnAmi mahAkape
vAyor iva gatiM cApi tejaS cAgnir ivAdButam
prAkfto 'nyaH kaTaM cemAM BUmim Agantum arhati
udaDer aprameyasya pAraM vAnarapuMgava
jAnAmi gamane SaktiM nayane cApi te mama
avaSyaM sAmpraDAryASu kAryasidDir ihAtmanaH
ayuktaM tu kapiSrezWa mayA gantuM tvayA saha
vAyuvegasavegasya vego mAM mohayet tava
aham AkASam AsaktA upary upari sAgaram
prapateyaM hi te pfzWAd BayAd vegena gacCataH
patitA sAgare cAhaM timinakraJazAkule
Bayeyam ASu vivaSA yAdasAm annam uttamam
na ca Sakzye tvayA sArDaM gantuM SatruvinASana
kalatravati saMdehas tvayy api syAd asaMSayam
hriyamARAM tu mAM dfzwvA rAkzasA BImavikramAH
anugacCeyur AdizwA rAvaRena durAtmanA
tEs tvaM parivftaH SUrEH SUlam udgara pARiBiH
Baves tvaM saMSayaM prApto mayA vIra kalatravAn
sAyuDA bahavo vyomni rAkzasAs tvaM nirAyuDaH
kaTaM Sakzyasi saMyAtuM mAM cEva parirakzitum
yuDyamAnasya rakzoBis tatas tEH krUrakarmaBiH
prapateyaM hi te pfzWad BayArtA kapisattama
aTa rakzAMsi BImAni mahAnti balavanti ca
kaTaM cit sAmparAye tvAM jayeyuH kapisattama
aTa vA yuDyamAnasya pateyaM vimuKasya te
patitAM ca gfhItvA mAM nayeyuH pAparAkzasAH
mAM vA hareyus tvadDastAd viSaseyur aTApi vA
avyavasTO hi dfSyete yudDe jayaparAjayO
ahaM vApi vipadyeyaM rakzoBir aBitarjitA
tvatprayatno hariSrezWa Baven nizPala eva tu
kAmaM tvam api paryApto nihantuM sarvarAkzasAn
rAGavasya yaSo hIyet tvayA SastEs tu rAkzasEH
aTa vAdAya rakzAMsi nyasyeyuH saMvfte hi mAm
yatra te nABijAnIyur harayo nApi rAGavaH
AramBas tu madarTo 'yaM tatas tava nirarTakaH
tvayA hi saha rAmasya mahAn Agamane guRaH
mayi jIvitam AyattaM rAGavasya mahAtmanaH
BrAtFRAM ca mahAbAho tava rAjakulasya ca
tO nirASO madarTe tu SokasaMtApakarSitO
saha sarvarkzahariBis tyakzyataH prARasaMgraham
Bartur BaktiM puraskftya rAmAd anyasya vAnara
nAhaM sprazwuM padA gAtram icCeyaM vAnarottama
yad ahaM gAtrasaMsparSaM rAvaRasya gatA balAt
anISA kiM karizyAmi vinATA vivaSA satI
yadi rAmo daSagrIvam iha hatvA sarAkzasaM
mAm ito gfhya gacCeta tat tasya sadfSaM Bavet
SrutA hi dfzwAS ca mayA parAkramA; mahAtmanas tasya raRAvamardinaH
na devaganDarvaBujaMgarAkzasA; Bavanti rAmeRa samA hi saMyuge
samIkzya taM saMyati citrakArmukaM; mahAbalaM vAsavatulyavikramam
salakzmaRaM ko vizaheta rAGavaM; hutASanaM dIptam ivAnileritam
salakzmaRaM rAGavam AjimardanaM; diSAgajaM mattam iva vyavasTitam
saheta ko vAnaramuKya saMyuge; yugAntasUryapratimaM SarArcizam
sa me hariSrezWa salakzmaRaM patiM; sayUTapaM kzipram ihopapAdaya
cirAya rAmaM prati SokakarSitAM; kuruzva mAM vAnaramuKya harzitAm
tataH sa kapiSArdUlas tena vAkyena harzitaH
sItAm uvAca tac CrutvA vAkyaM vAkyaviSAradaH
yuktarUpaM tvayA devi BAzitaM SuBadarSane
sadfSaM strIsvaBAvasya sADvInAM vinayasya ca
strItvaM na tu samarTaM hi sAgaraM vyativartitum
mAm aDizWAya vistIrRaM Satayojanam Ayatam
dvitIyaM kAraRaM yac ca bravIzi vinayAnvite
rAmAd anyasya nArhAmi saMsparSam iti jAnaki
etat te devi sadfSaM patnyAs tasya mahAtmanaH
kA hy anyA tvAm fte devi brUyAd vacanam IdfSam
Srozyate cEva kAkutsTaH sarvaM niravaSezataH
cezwitaM yat tvayA devi BAzitaM mama cAgrataH
kAraREr bahuBir devi rAma priyacikIrzayA
snehapraskannamanasA mayEtat samudIritam
laNkAyA duzpraveSatvAd dustaratvAn mahodaDeH
sAmarTyAd AtmanaS cEva mayEtat samudAhftam
icCAmi tvAM samAnetum adyEva raGubanDunA
gurusnehena BaktyA ca nAnyaTA tad udAhftam
yadi notsahase yAtuM mayA sArDam anindite
aBijYAnaM prayacCa tvaM jAnIyAd rAGavo hi yat
evam uktA hanumatA sItA surasutopamA
uvAca vacanaM mandaM bAzpapragraTitAkzaram
idaM SrezWam aBijYAnaM brUyAs tvaM tu mama priyam
SElasya citrakUwasya pAde pUrvottare tadA
tApasASramavAsinyAH prAjyamUlaPalodake
tasmin sidDASrame deSe mandAkinyA adUrataH
tasyopavanazaRqezu nAnApuzpasuganDizu
vihftya salilaklinnA tavANke samupAviSam
paryAyeRa prasuptaS ca mamANke BaratAgrajaH
tato mAMsasamAyukto vAyasaH paryatuRqayat
tam ahaM lozwam udyamya vArayAmi sma vAyasaM
dArayan sa ca mAM kAkas tatrEva parilIyate
na cApy uparaman mAMsAd BakzArTI baliBojanaH
utkarzantyAM ca raSanAM krudDAyAM mayi pakziRe
sraMsamAne ca vasane tato dfzwA tvayA hy aham
tvayA vihasitA cAhaM krudDA saMlajjitA tadA
Bakzya gfdDena kAlena dAritA tvAm upAgatA
AsInasya ca te SrAntA punar utsaNgam AviSam
kruDyantI ca prahfzwena tvayAhaM parisAntvitA
bAzpapUrRamuKI mandaM cakzuzI parimArjatI
lakzitAhaM tvayA nATa vAyasena prakopitA
ASIviza iva krudDaH SvasAn vAkyam aBAzaTAH
kena te nAganAsoru vikzataM vE stanAntaram
kaH krIqati sarozeRa paYcavaktreRa BoginA
vIkzamARas tatas taM vE vAyasaM samavEkzaTAH
naKEH saruDirEs tIkzREr mAm evABimuKaM sTitam
putraH kila sa Sakrasya vAyasaH patatAM varaH
DarAntaracaraH SIGraM pavanasya gatO samaH
tatas tasmin mahAbAhuH kopasaMvartitekzaRaH
vAyase kftavAn krUrAM matiM matimatAM vara
sa darBasaMstarAd gfhya brahmaRo 'streRa yojayaH
sa dIpta iva kAlAgnir jajvAlABimuKo dvijam
cikzepiTa pradIptAM tAm izIkAM vAyasaM prati
anusfzwas tadA kAlo jagAma viviDAM gatim
trARakAma imaM lokaM sarvaM vE vicacAra ha
sa pitrA ca parityaktaH surEH sarvEr maharziBiH
trIMl lokAn saMparikramya tvAm eva SaraRaM gataH
taM tvaM nipatitaM BUmO SaraRyaH SaraRAgatam
vaDArham api kAkutsTa kfpayA paryapAlayaH
na Sarma labDvA lokezu tvAm eva SaraRaM gataH
paridyUnaM vizaRRaM ca sa tvam AyAntam uktavAn
moGaM kartuM na SakyaM tu brAhmam astraM tad ucyatAm
tatas tasyAkzi kAkasya hinasti sma sa dakziRam
sa te tadA namaskftvA rAjYe daSaraTAya ca
tvayA vIra visfzwas tu pratipede svam Alayam
matkfte kAkamAtre 'pi brahmAstraM samudIritam
kasmAd yo mAM harat tvattaH kzamase taM mahIpate
sa kuruzva mahotsAhaM kfpAM mayi nararzaBa
AnfSaMsyaM paro Darmas tvatta eva mayA SrutaH
jAnAmi tvAM mahAvIryaM mahotsAhaM mahAbalam
apArapAram akzoByaM gAmBIryAt sAgaropamam
BartAraM sasamudrAyA DaraRyA vAsavopamam
evam astravidAM SrezWaH sattvavAn balavAn api
kimarTam astraM rakzaHsu na yojayasi rAGava
na nAgA nApi ganDarvA nAsurA na marudgaRAH
rAmasya samare vegaM SaktAH prati samADitum
tasyA vIryavataH kaS cid yady asti mayi saMBramaH
kimarTaM na SarEs tIkzREH kzayaM nayati rAkzasAn
BrAtur AdeSam AdAya lakzmaRo vA paraMtapaH
kasya hetor na mAM vIraH paritrAti mahAbalaH
yadi tO puruzavyAGrO vAyvindrasamatejasO
surARAm api durDarzo kimarTaM mAm upekzataH
mamEva duzkftaM kiM cin mahad asti na saMSayaH
samarTAv api tO yan mAM nAvekzete paraMtapO
kOsalyA lokaBartAraM suzuve yaM manasvinI
taM mamArTe suKaM pfcCa SirasA cABivAdaya
srajaS ca sarvaratnAni priyA yAS ca varANganAH
ESvaryaM ca viSAlAyAM pfTivyAm api durlaBam
pitaraM mAtaraM cEva saMmAnyABiprasAdya ca
anupravrajito rAmaM sumitrA yena suprajAH
AnukUlyena DarmAtmA tyaktvA suKam anuttamam
anugacCati kAkutsTaM BrAtaraM pAlayan vane
siMhaskanDo mahAbAhur manasvI priyadarSanaH
pitfvad vartate rAme mAtfvan mAM samAcaran
hriyamARAM tadA vIro na tu mAM veda lakzmaRaH
vfdDopasevI lakzmIvAY Sakto na bahuBAzitA
rAjaputraH priyaSrezWaH sadfSaH SvaSurasya me
mattaH priyataro nityaM BrAtA rAmasya lakzmaRaH
niyukto Duri yasyAM tu tAm udvahati vIryavAn
yaM dfzwvA rAGavo nEva vfdDam Aryam anusmarat
sa mamArTAya kuSalaM vaktavyo vacanAn mama
mfdur nityaM Sucir dakzaH priyo rAmasya lakzmaRaH
idaM brUyAS ca me nATaM SUraM rAmaM punaH punaH
jIvitaM DArayizyAmi mAsaM daSaraTAtmaja
UrDvaM mAsAn na jIveyaM satyenAhaM bravImi te
rAvaRenoparudDAM mAM nikftyA pApakarmaRA
trAtum arhasi vIra tvaM pAtAlAd iva kOSikIm
tato vastragataM muktvA divyaM cUqAmaRiM SuBam
pradeyo rAGavAyeti sItA hanumate dadO
pratigfhya tato vIro maRiratnam anuttamam
aNgulyA yojayAm Asa na hy asyA prABavad BujaH
maRiratnaM kapivaraH pratigfhyABivAdya ca
sItAM pradakziRaM kftvA praRataH pArSvataH sTitaH
harzeRa mahatA yuktaH sItAdarSanajena saH
hfdayena gato rAmaM SarIreRa tu vizWitaH
maRivaram upagfhya taM mahArhaM; janakanfpAtmajayA DftaM praBAvAt
girivarapavanAvaDUtamuktaH; suKitamanAH pratisaMkramaM prapede
maRiM dattvA tataH sItA hanUmantam aTAbravIt
aBijYAnam aBijYAtam etad rAmasya tattvataH
maRiM tu dfzwvA rAmo vE trayARAM saMsmarizyati
vIro jananyA mama ca rAjYo daSaraTasya ca
sa BUyas tvaM samutsAhe codito harisattama
asmin kAryasamAramBe pracintaya yaduttaram
tvam asmin kAryaniryoge pramARaM harisattama
tasya cintaya yo yatno duHKakzayakaro Bavet
sa taTeti pratijYAya mArutir BImavikramaH
SirasAvandya vEdehIM gamanAyopacakrame
jYAtvA saMprasTitaM devI vAnaraM mArutAtmajam
bAzpagadgadayA vAcA mETilI vAkyam abravIt
kuSalaM hanuman brUyAH sahitO rAmalakzmaRO
sugrIvaM ca sahAmAtyaM vfdDAn sarvAMS ca vAnarAn
yaTA ca sa mahAbAhur mAM tArayati rAGavaH
asmAd duHKAmbusaMroDAt tvaM samADAtum arhasi
jIvantIM mAM yaTA rAmaH saMBAvayati kIrtimAn
tat tvayA hanuman vAcyaM vAcA Darmam avApnuhi
nityam utsAhayuktAS ca vAcaH SrutvA mayeritAH
varDizyate dASaraTeH pOruzaM madavAptaye
matsaMdeSayutA vAcas tvattaH SrutvEva rAGavaH
parAkramaviDiM vIro viDivat saMviDAsyati
sItAyAs tad vacaH SrutvA hanumAn mArutAtmajaH
Sirasy aYjalim ADAya vAkyam uttaram abravIt
kzipram ezyati kAkutsTo haryfkzapravarEr vftaH
yas te yuDi vijityArIY SokaM vyapanayizyati
na hi paSyAmi martyezu nAmarezv asurezu vA
yas tasya vamato bARAn sTAtum utsahate 'grataH
apy arkam api parjanyam api vEvasvataM yamam
sa hi soQuM raRe Saktas tavahetor viSezataH
sa hi sAgaraparyantAM mahIM SAsitum Ihate
tvan nimitto hi rAmasya jayo janakanandini
tasya tadvacanaM SrutvA samyak satyaM suBAzitam
jAnakI bahu mene 'Ta vacanaM cedam abravIt
tatas taM prasTitaM sItA vIkzamARA punaH punaH
BartuH snehAnvitaM vAkyaM sOhArdAd anumAnayat
yadi vA manyase vIra vasEkAham ariMdama
kasmiMS cit saMvfte deSe viSrAntaH Svo gamizyasi
mama ced alpaBAgyAyAH sAmniDyAt tava vIryavAn
asya Sokasya mahato muhUrtaM mokzaRaM Bavet
gate hi hariSArdUla punarAgamanAya tu
prARAnAm api saMdeho mama syAn nAtra saMSayaH
tavAdarSanajaH Soko BUyo mAM paritApayet
duHKAd duHKaparAmfzwAM dIpayann iva vAnara
ayaM ca vIra saMdehas tizWatIva mamAgrataH
sumahAMs tvatsahAyezu haryfkzezu harISvara
kaTaM nu Kalu duzpAraM tarizyanti mahodaDim
tAni haryfkzasEnyAni tO vA naravarAtmajO
trayARAm eva BUtAnAM sAgarasyeha laNGane
SaktiH syAd vEnateyasya tava vA mArutasya vA
tad asmin kAryaniryoge vIrEvaM duratikrame
kiM paSyasi samADAnaM tvaM hi kAryavidAM varaH
kAmam asya tvam evEkaH kAryasya parisADane
paryAptaH paravIraGna yaSasyas te balodayaH
balEH samagrEr yadi mAM rAvaRaM jitya saMyuge
vijayI svapuraM yAyAt tat tu me syAd yaSaskaram
balEs tu saMkulAM kftvA laNkAM parabalArdanaH
mAM nayed yadi kAkutsTas tat tasya sadfSaM Bavet
tad yaTA tasya vikrAntam anurUpaM mahAtmanaH
Baved Ahava SUrasya taTA tvam upapAdaya
tad arTopahitaM vAkyaM sahitaM hetusaMhitam
niSamya hanumAY SezaM vAkyam uttaram abravIt
devi haryfkzasEnyAnAm ISvaraH plavatAM varaH
sugrIvaH sattvasaMpannas tavArTe kftaniScayaH
sa vAnarasahasrARAM kowIBir aBisaMvftaH
kzipram ezyati vEdehi rAkzasAnAM nibarhaRaH
tasya vikramasaMpannAH sattvavanto mahAbalAH
manaHsaMkalpasaMpAtA nideSe harayaH sTitAH
yezAM nopari nADastAn na tiryak sajjate gatiH
na ca karmasu sIdanti mahatsv amitatejasaH
asakft tEr mahotsahEH sasAgaraDarADarA
pradakziRIkftA BUmir vAyumArgAnusAriBiH
madviSizwAS ca tulyAS ca santi tatra vanOkasaH
mattaH pratyavaraH kaS cin nAsti sugrIvasaMniDO
ahaM tAvad iha prAptaH kiM punas te mahAbalAH
na hi prakfzwAH prezyante prezyante hItare janAH
tad alaM paritApena devi Soko vyapEtu te
ekotpAtena te laNkAm ezyanti hariyUTapAH
mama pfzWagatO tO ca candrasUryAv ivoditO
tvatsakASaM mahAsattvO nfsiMhAv AgamizyataH
tO hi vIrO naravarO sahitO rAmalakzmaRO
Agamya nagarIM laNkAM sAyakEr viDamizyataH
sagaRaM rAvaRaM hatvA rAGavo raGunandanaH
tvAm AdAya varArohe svapuraM pratiyAsyati
tad ASvasihi BadraM te Bava tvaM kAlakANkziRI
nacirAd drakzyase rAmaM prajvajantam ivAnilam
nihate rAkzasendre ca saputrAmAtyabAnDave
tvaM samezyasi rAmeRa SaSANkeneva rohiRI
kzipraM tvaM devi Sokasya pAraM yAsyasi mETili
rAvaRaM cEva rAmeRa nihataM drakzyase 'cirAt
evam ASvasya vEdehIM hanUmAn mArutAtmajaH
gamanAya matiM kftvA vEdehIM punar abravIt
tam ariGnaM kftAtmAnaM kzipraM drakzyasi rAGavam
lakzmaRaM ca DanuzpARiM laNkAdvAram upasTitam
naKadaMzwrAyuDAn vIrAn siMhaSArdUlavikramAn
vAnarAn vAraRendrABAn kzipraM drakzyasi saMgatAn
SElAmbudanikASAnAM laNkAmalayasAnuzu
nardatAM kapimuKyAnAm Arye yUTAny anekaSaH
sa tu marmaRi GoreRa tAqito manmaTezuRA
na Sarma laBate rAmaH siMhArdita iva dvipaH
mA rudo devi Sokena mA BUt te manaso 'priyam
SacIva paTyA SakreRa BartrA nATavatI hy asi
rAmAd viSizwaH ko 'nyo 'sti kaS cit sOmitriRA samaH
agnimArutakalpO tO BrAtarO tava saMSrayO
nAsmiMS ciraM vatsyasi devi deSe; rakzogaREr aDyuzito 'tirOdre
na te cirAd AgamanaM priyasya; kzamasva matsaMgamakAlamAtram
SrutvA tu vacanaM tasya vAyusUnor mahAtmanaH
uvAcAtmahitaM vAkyaM sItA surasutopamA
tvAM dfzwvA priyavaktAraM saMprahfzyAmi vAnara
arDasaMjAtasasyeva vfzwiM prApya vasuMDarA
yaTA taM puruzavyAGraM gAtrEH SokABikarSitEH
saMspfSeyaM sakAmAhaM taTA kuru dayAM mayi
aBijYAnaM ca rAmasya dattaM harigaRottama
kziptAm IzikAM kAkasya kopAd ekAkziSAtanIm
manaHSilAyAs tikalo gaRqapArSve niveSitaH
tvayA pranazwe tilake taM kila smartum arhasi
sa vIryavAn kaTaM sItAM hftAM samanumanyase
vasantIM rakzasAM maDye mahendravaruRopama
eza cUqAmaRir divyo mayA suparirakzitaH
etaM dfzwvA prahfzyAmi vyasane tvAm ivAnaGa
eza niryAtitaH SrImAn mayA te vArisaMBavaH
ataH paraM na SakzyAmi jIvituM SokalAlasA
asahyAni ca duHKAni vAcaS ca hfdayacCidaH
rAkzasInAM suGorARAM tvatkfte marzayAmy aham
DArayizyAmi mAsaM tu jIvitaM SatrusUdana
mAsAd UrDvaM na jIvizye tvayA hInA nfpAtmaja
Goro rAkzasarAjo 'yaM dfzwiS ca na suKA mayi
tvAM ca SrutvA vipadyantaM na jIveyam ahaM kzaRam
vEdehyA vacanaM SrutvA karuRaM sASruBAzitam
aTAbravIn mahAtejA hanumAn mArutAtmajaH
tvacCokavimuKo rAmo devi satyena te Sape
rAme SokABiBUte tu lakzmaRaH paritapyate
dfzwA kaTaM cid BavatI na kAlaH pariSocitum
imaM muhUrtaM duHKAnAm antaM drakzyasi BAmini
tAv uBO puruzavyAGrO rAjaputrAv aninditO
tvaddarSanakftotsAhO laNkAM BasmIkarizyataH
hatvA tu samare krUraM rAvaRaM saha bAnDavam
rAGavO tvAM viSAlAkzi svAM purIM prApayizyataH
yat tu rAmo vijAnIyAd aBijYAnam anindite
prItisaMjananaM tasya BUyas tvaM dAtum arhasi
sAbravId dattam eveha mayABijYAnam uttamam
etad eva hi rAmasya dfzwvA matkeSaBUzaRam
SradDeyaM hanuman vAkyaM tava vIra Bavizyati
sa taM maRivaraM gfhya SrImAn plavagasattamaH
praRamya SirasA devIM gamanAyopacakrame
tam utpAtakftotsAham avekzya haripuMgavam
varDamAnaM mahAvegam uvAca janakAtmajA
aSrupUrRamuKI dInA bAzpagadgadayA girA
hanUman siMhasaMkASO BrAtarO rAmalakzmaRO
sugrIvaM ca sahAmAtyaM sarvAn brUyA anAmayam
yaTA ca sa mahAbAhur mAM tArayati rAGavaH
asmAd duHKAmbusaMroDAt tat samADAtum arhasi
imaM ca tIvraM mama SokavegaM; rakzoBir eBiH pariBartsanaM ca
brUyAs tu rAmasya gataH samIpaM; SivaS ca te 'DvAstu haripravIra
sa rAjaputryA prativeditArTaH; kapiH kftArTaH parihfzwacetAH
tad alpaSezaM prasamIkzya kAryaM; diSaM hy udIcIM manasA jagAma
sa ca vAgBiH praSastABir gamizyan pUjitas tayA
tasmAd deSAd apakramya cintayAm Asa vAnaraH
alpaSezam idaM kAryaM dfzweyam asitekzaRA
trIn upAyAn atikramya caturTa iha dfSyate
na sAma rakzaHsu guRAya kalpate; na danam arTopacitezu vartate
na BedasADyA baladarpitA janAH; parAkramas tv eza mameha rocate
na cAsya kAryasya parAkramAd fte; viniScayaH kaS cid ihopapadyate
hftapravIrAs tu raRe hi rAkzasAH; kaTaM cid Iyur yad ihAdya mArdavam
kArye karmaRi nirdizwo yo bahUny api sADayet
pUrvakAryaviroDena sa kAryaM kartum arhati
na hy ekaH sADako hetuH svalpasyApIha karmaRaH
yo hy arTaM bahuDA veda sa samarTo 'rTasADane
ihEva tAvat kftaniScayo hy ahaM; yadi vrajeyaM plavageSvarAlayam
parAtmasaMmarda viSezatattvavit; tataH kftaM syAn mama BartfSAsanam
kaTaM nu Kalv adya Bavet suKAgataM; prasahya yudDaM mama rAkzasEH
s.aha.
taTEva Kalv AtmabalaM ca sAravat; samAnayen mAM ca raRe daSAnanaH
idam asya nfSaMsasya nandanopamam uttamam
vanaM netramanaHkAntaM nAnAdrumalatAyutam
idaM viDvaMsayizyAmi SuzkaM vanam ivAnalaH
asmin Bagne tataH kopaM karizyati sa rAvaRaH
tato mahat sASvamahAraTadvipaM; balaM samAnezv api rAkzasADipaH
triSUlakAlAyasapawwiSAyuDaM; tato mahad yudDam idaM Bavizyati
ahaM tu tEH saMyati caRqavikramEH; sametya rakzoBir asaMgavikramaH
nihatya tad rAvaRacoditaM balaM; suKaM gamizyAmi kapISvarAlayam
tato mArutavat krudDo mArutir BImavikramaH
Uruvegena mahatA drumAn kzeptum aTAraBat
tatas tad DanumAn vIro baBaYja pramadAvanam
mattadvijasamAGuzwaM nAnAdrumalatAyutam
tad vanaM maTitEr vfkzEr BinnES ca salilASayEH
cUrRitEH parvatAgrES ca baBUvApriyadarSanam
latAgfhES citragfhES ca nASitEr; mahoragEr vyAlamfgES ca nirDutEH
SilAgfhEr unmaTitEs taTA gfhEH; pranazwarUpaM tad aBUn mahad vanam
sa tasya kftvArTapater mahAkapir; mahad vyalIkaM manaso mahAtmanaH
yuyutsur eko bahuBir mahAbalEH; SriyA jvalaMs toraRam ASritaH kapiH
tataH pakzininAdena vfkzaBaNgasvanena ca
baBUvus trAsasaMBrAntAH sarve laNkAnivAsinaH
vidrutAS ca BayatrastA vinedur mfgapakzuRaH
rakzasAM ca nimittAni krUrARi pratipedire
tato gatAyAM nidrAyAM rAkzasyo vikftAnanAH
tad vanaM dadfSur BagnaM taM ca vIraM mahAkapim
sa tA dfzwva mahAbAhur mahAsattvo mahAbalaH
cakAra sumahad rUpaM rAkzasInAM BayAvaham
tatas taM girisaMkASam atikAyaM mahAbalam
rAkzasyo vAnaraM dfzwvA papracCur janakAtmajAm
ko 'yaM kasya kuto vAyaM kiMnimittam ihAgataH
kaTaM tvayA sahAnena saMvAdaH kfta ity uta
Acakzva no viSAlAkzi mA BUt te suBage Bayam
saMvAdam asitApANge tvayA kiM kftavAn ayam
aTAbravIt tadA sADvI sItA sarvANgaSoBanA
rakzasAM kAmarUpARAM vijYAne mama kA gatiH
yUyam evAsya jAnIta yo 'yaM yad vA karizyati
ahir eva aheH pAdAn vijAnAti na saMSayaH
aham apy asya BItAsmi nEnaM jAnAmi ko 'nvayam
vedmi rAkzasam evEnaM kAmarUpiRam Agatam
vEdehyA vacanaM SrutvA rAkzasyo vidrutA drutam
sTitAH kAS cid gatAH kAS cid rAvaRAya niveditum
rAvaRasya samIpe tu rAkzasyo vikftAnanAH
virUpaM vAnaraM BImam AKyatum upacakramuH
aSokavanikA maDye rAjan BImavapuH kapiH
sItayA kftasaMvAdas tizWaty amitavikramaH
na ca taM jAnakI sItA hariM hariRalocaRA
asmABir bahuDA pfzwA nivedayitum icCati
vAsavasya Baved dUto dUto vESravaRasya vA
prezito vApi rAmeRa sItAnvezaRakANkzayA
tena tvadBUtarUpeRa yat tat tava manoharam
nAnAmfgagaRAkIrRaM pramfzwaM pramadAvanam
na tatra kaS cid uddeSo yas tena na vinASitaH
yatra sA jAnakI sItA sa tena na vinASitaH
jAnakIrakzaRArTaM vA SramAd vA nopalaByate
aTa vA kaH Sramas tasya sEva tenABirakzitA
cArupallavapatrAQyaM yaM sItA svayam AsTitA
pravfdDaH SiMSapAvfkzaH sa ca tenABirakzitaH
tasyograrUpasyograM tvaM daRqam AjYAtum arhasi
sItA saMBAzitA yena tad vanaM ca vinASitam
manaHparigfhItAM tAM tava rakzogaReSvara
kaH sItAm aBiBAzeta yo na syAt tyaktajIvitaH
rAkzasInAM vacaH SrutvA rAvaRo rAkzaseSvaraH
hutAgir iva jajvAla kopasaMvartitekzaRaH
AtmanaH sadfSAY SUrAn kiMkarAn nAma rAkzasAn
vyAdideSa mahAtejA nigrahArTaM hanUmataH
tezAm aSItisAhasraM kiMkarARAM tarasvinAm
niryayur BavanAt tasmAt kUwamudgarapARayaH
mahodarA mahAdaMzwrA GorarUpA mahAbalAH
yudDABimanasaH sarve hanUmadgrahaRonmuKAH
te kapiM taM samAsAdya toraRasTam avasTitam
aBipetur mahAvegAH pataNgA iva pAvakam
te gadABir vicitrABiH pariGEH kAYcanANgadEH
AjaGnur vAnaraSrezWaM SarEr AdityasaMniBEH
hanUmAn api tejasvI SrImAn parvatasaMniBaH
kzitAv AviDya lANgUlaM nanAda ca mahAsvanam
tasya saMnAdaSabdena te 'Bavan BayaSaNkitAH
dadfSuS ca hanUmantaM saMDyAmeGam ivonnatam
svAmisaMdeSaniHSaNkAs tatas te rAkzasAH kapim
citrEH praharaREr BImEr aBipetus tatas tataH
sa tEH parivftaH SUrEH sarvataH sa mahAbalaH
AsasAdAyasaM BImaM pariGaM toraRASritam
sa taM pariGam AdAya jaGAna rajanIcarAn
sa pannagam ivAdAya sPurantaM vinatAsutaH
vicacArAmbare vIraH parigfhya ca mArutiH
sa hatvA rAkzasAn vIraH kiMkarAn mArutAtmajaH
yudDAkANkzI punar vIras toraRaM samupasTitaH
tatas tasmAd BayAn muktAH kati cit tatra rAkzasAH
nihatAn kiMkarAn sarvAn rAvaRAya nyavedayan
sa rAkzasAnAM nihataM mahAbalaM; niSamya rAjA parivfttalocanaH
samAdideSApratimaM parAkrame; prahastaputraM samare sudurjayam
tataH sa kiMkarAn hatvA hanUmAn DyAnam AsTitaH
vanaM BagnaM mayA cEtyaprAsAdo na vinASitaH
tasmAt prAsAdam apy evam imaM viDvaMsayAmy aham
iti saMcintya hanumAn manasA darSayan balam
cEtyaprAsAdam Aplutya meruSfNgam ivonnatam
Aruroha hariSrezWo hanUmAn mArutAtmajaH
saMpraDfzya ca durDarzaS cEtyaprAsAdam unnatam
hanUmAn prajvalaMl lakzmyA pAriyAtropamo 'Bavat
sa BUtvA tu mahAkAyo hanUmAn mArutAtmajaH
Dfzwam AsPowayAm Asa laNkAM Sabdena pUrayan
tasyAsPowitaSabdena mahatA SrotraGAtinA
petur vihaMgA gaganAd uccES cedam aGozayat
jayaty atibalo rAmo lakzmaRaS ca mahAbalaH
rAjA jayati sugrIvo rAGaveRABipAlitaH
dAso 'haM kosalendrasya rAmasyAklizwakarmaRaH
hanumAY SatrusEnyAnAM nihantA mArutAtmajaH
na rAvaRasahasraM me yudDe pratibalaM Bavet
SilABis tu praharataH pAdapES ca sahasraSaH
ardayitvA purIM laNkAm aBivAdya ca mETilIm
samfdDArTo gamizyAmi mizatAM sarvarakzasAm
evam uktvA vimAnasTaS cEtyasTAn haripuMgavaH
nanAda BImanirhrAdo rakzasAM janayan Bayam
tena Sabdena mahatA cEtyapAlAH SataM yayuH
gfhItvA viviDAn astrAn prAsAn KaqgAn paraSvaDAn
visfjanto mahAkzayA mArutiM paryavArayan
Avarta iva gaNgAyAs toyasya vipulo mahAn
parikzipya hariSrezWaM sa baBO rakzasAM gaRaH
tato vAtAtmajaH krudDo BImarUpaM samAsTitaH
prAsAdasya mahAMs tasya stamBaM hemaparizkftam
utpAwayitvA vegena hanUmAn mArutAtmajaH
tatas taM BrAmayAm Asa SataDAraM mahAbalaH
sa rAkzasaSataM hatvA vajreRendra ivAsurAn
antarikzasTitaH SrImAn idaM vacanam abravIt
mAdfSAnAM sahasrARi visfzwAni mahAtmanAm
balinAM vAnarendrARAM sugrIvavaSavartinAm
SatEH SatasahasrES ca kowIBir ayutEr api
Agamizyati sugrIvaH sarvezAM vo nizUdanaH
neyam asti purI laNkA na yUyaM na ca rAvaRaH
yasmAd ikzvAkunATena badDaM vEraM mahAtmanA
saMdizwo rAkzasendreRa prahastasya suto balI
jambumAlI mahAdaMzwro nirjagAma DanurDaraH
raktamAlyAmbaraDaraH sragvI rucirakuRqalaH
mahAn vivfttanayanaS caRqaH samaradurjayaH
DanuH SakraDanuH praKyaM mahad rucirasAyakam
visPArayARo vegena vajrASanisamasvanam
tasya visPAraGozeRa Danuzo mahatA diSaH
pradiSaS ca naBaS cEva sahasA samapUryata
raTena Karayuktena tam Agatam udIkzya saH
hanUmAn vegasaMpanno jaharza ca nanAda ca
taM toraRaviwaNkasTaM hanUmantaM mahAkapim
jambumAlI mahAbAhur vivyADa niSitEH SarEH
arDacandreRa vadane Sirasy ekena karRinA
bAhvor vivyADa nArAcEr daSaBis taM kapISvaram
tasya tac CuSuBe tAmraM SareRABihataM muKam
SaradIvAmbujaM PullaM vidDaM BAskararaSminA
cukopa bARABihato rAkzasasya mahAkapiH
tataH pArSve 'tivipulAM dadarSa mahatIM SilAm
tarasA tAM samutpAwya cikzepa balavad balI
tAM SarEr daSaBiH krudDas tAqayAm Asa rAkzasaH
vipannaM karma tad dfzwvA hanUmAMS caRqavikramaH
sAlaM vipulam utpAwya BrAmayAm Asa vIryavAn
BrAmayantaM kapiM dfzwvA sAlavfkzaM mahAbalam
cikzepa subahUn bARAY jambumAlI mahAbalaH
sAlaM caturBir cicCeda vAnaraM paYcaBir Buje
urasy ekena bARena daSaBis tu stanAntare
sa SarEH pUritatanuH kroDena mahatA vftaH
tam eva pariGaM gfhya BrAmayAm Asa vegitaH
ativego 'tivegena BrAmayitvA balotkawaH
pariGaM pAtayAm Asa jambumAler mahorasi
tasya cEva Siro nAsti na bAhU na ca jAnunI
na Danur na raTo nASvAs tatrAdfSyanta nezavaH
sa hatas tarasA tena jambumAlI mahAraTaH
papAta nihato BUmO cUrRitANgaviBUzaRaH
jambumAliM ca nihataM kiMkarAMS ca mahAbalAn
cukroDa rAvaRaH SrutvA kopasaMraktalocanaH
sa rozasaMvartitatAmralocanaH; prahastaputre nihate mahAbale
amAtyaputrAn ativIryavikramAn; samAdideSASu niSAcareSvaraH
tatas te rAkzasendreRa coditA mantriRaH sutAH
niryayur BavanAt tasmAt sapta saptArcivarcasaH
mahAbalaparIvArA Danuzmanto mahAbalAH
kftAstrAstravidAM SrezWAH parasparajayEziRaH
hemajAlaparikziptEr DvajavadBiH patAkiBiH
toyadasvananirGozEr vAjiyuktEr mahAraTEH
taptakAYcanacitrARi cApAny amitavikramAH
visPArayantaH saMhfzwAs taqidvanta ivAmbudAH
jananyas tAs tatas tezAM viditvA kiMkarAn hatAn
baBUvuH SokasaMBrAntAH sabAnDavasuhfjjanAH
te parasparasaMGarzAs taptakAYcanaBUzaRAH
aBipetur hanUmantaM toraRasTam avasTitam
sfjanto bARavfzwiM te raTagarjitaniHsvanAH
vfzwimanta ivAmBodA vicerur nErftarzaBAH
avakIrRas tatas tABir hanUmAY SaravfzwiBiH
aBavat saMvftAkAraH SElarAq iva vfzwiBiH
sa SarAn vaYcayAm Asa tezAm ASucaraH kapiH
raTavegAMS ca vIrARAM vicaran vimale 'mbare
sa tEH krIqan DanuzmadBir vyomni vIraH prakASate
DanuzmadBir yaTA meGEr mArutaH praBur ambare
sa kftvA ninadaM GoraM trAsayaMs tAM mahAcamUm
cakAra hanumAn vegaM tezu rakzaHsu vIryavAn
talenABihanat kAMS cit pAdEH kAMS cit paraMtapaH
muzwinAByahanat kAMS cin naKEH kAMS cid vyadArayat
pramamATorasA kAMS cid UruByAm aparAn kapiH
ke cit tasyEva nAdena tatrEva patitA Buvi
tatas tezv avapannezu BUmO nipatitezu ca
tat sEnyam agamat sarvaM diSo daSaBayArditam
vinedur visvaraM nAgA nipetur Buvi vAjinaH
BagnanIqaDvajacCatrEr BUS ca kIrRABavad raTEH
sa tAn pravfdDAn vinihatya rAkzasAn; mahAbalaS caRqaparAkramaH kapiH
yuyutsur anyEH punar eva rAkzasEs; tad eva vIro 'BijagAma toraRam
hatAn mantrisutAn budDvA vAnareRa mahAtmanA
rAvaRaH saMvftAkAraS cakAra matim uttamAm
sa virUpAkzayUpAkzO durDaraM cEva rAkzasaM
praGasaM BAsakarRaM ca paYcasenAgranAyakAn
saMdideSa daSagrIvo vIrAn nayaviSAradAn
hanUmadgrahaRe vyagrAn vAyuvegasamAn yuDi
yAta senAgragAH sarve mahAbalaparigrahAH
savAjiraTamAtaNgAH sa kapiH SAsyatAm iti
yat tES ca Kalu BAvyaM syAt tam AsAdya vanAlayam
karma cApi samADeyaM deSakAlaviroDitam
na hy ahaM taM kapiM manye karmaRA pratitarkayan
sarvaTA tan mahad BUtaM mahAbalaparigraham
Baved indreRa vA sfzwam asmadarTaM tapobalAt
sanAgayakzaganDarvA devAsuramaharzayaH
yuzmABiH sahitEH sarvEr mayA saha vinirjitAH
tEr avaSyaM viDAtavyaM vyalIkaM kiM cid eva naH
tad eva nAtra saMdehaH prasahya parigfhyatAm
nAvamanyo BavadBiS ca hariH krUraparAkramaH
dfzwA hi harayaH SIGrA mayA vipulavikramAH
vAlI ca saha sugrIvo jAmbavAMS ca mahAbalaH
nIlaH senApatiS cEva ye cAnye dvividAdayaH
nEva tezAM gatir BImA na tejo na parAkramaH
na matir na balotsAho na rUpaparikalpanam
mahat sattvam idaM jYeyaM kapirUpaM vyavasTitam
prayatnaM mahad AsTAya kriyatAm asya nigrahaH
kAmaM lokAs trayaH sendrAH sasurAsuramAnavAH
BavatAm agrataH sTAtuM na paryAptA raRAjire
taTApi tu nayajYena jayam AkANkzatA raRe
AtmA rakzyaH prayatnena yudDasidDir hi caYcalA
te svAmivacanaM sarve pratigfhya mahOjasaH
samutpetur mahAvegA hutASasamatejasaH
raTES ca mattEr nAgES ca vAjiBiS ca mahAjavEH
SastrES ca viviDEs tIkzREH sarvES copacitA balEH
tatas taM dadfSur vIrA dIpyamAnaM mahAkapim
raSmimantam ivodyantaM svatejoraSmimAlinam
toraRasTaM mahAvegaM mahAsattvaM mahAbalam
mahAmatiM mahotsAhaM mahAkAyaM mahAbalam
taM samIkzyEva te sarve dikzu sarvAsv avasTitAH
tEs tEH praharaREr BImEr aBipetus tatas tataH
tasya paYcAyasAs tIkzRAH sitAH pItamuKAH SarAH
Sirasty utpalapatrABA durDareRa nipAtitAH
sa tEH paYcaBir AvidDaH SarEH Sirasi vAnaraH
utpapAta nadan vyomni diSo daSa vinAdayan
tatas tu durDaro vIraH saraTaH sajjakArmukaH
kiraY SaraSatEr nEkEr aBipede mahAbalaH
sa kapir vArayAm Asa taM vyomni SaravarziRam
vfzwimantaM payodAnte payodam iva mArutaH
ardyamAnas tatas tena durDareRAnilAtmajaH
cakAra ninadaM BUyo vyavarData ca vegavAn
sa dUraM sahasotpatya durDarasya raTe hariH
nipapAta mahAvego vidyudrASir girAv iva
tatas taM maTitAzwASvaM raTaM BagnAkzakUvaram
vihAya nyapatad BUmO durDaras tyaktajIvitaH
taM virUpAkzayUpAkzO dfzwvA nipatitaM Buvi
saMjAtarozO durDarzAv utpetatur ariMdamO
sa tAByAM sahasotpatya vizWito vimale 'mbare
mudgarAByAM mahAbAhur vakzasy aBihataH kapiH
tayor vegavator vegaM vinihatya mahAbalaH
nipapAta punar BUmO suparRasamavikramaH
sa sAlavfkzam AsAdya samutpAwya ca vAnaraH
tAv uBO rAkzasO vIrO jaGAna pavanAtmajaH
tatas tAMs trIn hatAY jYAtvA vAnareRa tarasvinA
aBipede mahAvegaH prasahya praGaso harim
BAsakarRaS ca saMkrudDaH SUlam AdAya vIryavAn
ekataH kapiSArdUlaM yaSasvinam avasTitO
pawwiSena SitAgreRa praGasaH pratyapoTayat
BAsakarRaS ca SUlena rAkzasaH kapisattamam
sa tAByAM vikzatEr gAtrEr asfgdigDatanUruhaH
aBavad vAnaraH krudDo bAlasUryasamapraBaH
samutpAwya gireH SfNgaM samfgavyAlapAdapam
jaGAna hanumAn vIro rAkzasO kapikuYjaraH
tatas tezv avasannezu senApatizu paYcasu
balaM tad avaSezaM tu nASayAm Asa vAnaraH
aSvEr aSvAn gajEr nAgAn yoDEr yoDAn raTE raTAn
sa kapir nASayAm Asa sahasrAkza ivAsurAn
hatEr nAgES ca turagEr BagnAkzES ca mahAraTEH
hatES ca rAkzasEr BUmI rudDamArgA samantataH
tataH kapis tAn DvajinIpatIn raRe; nihatya vIrAn sabalAn savAhanAn
tad eva vIraH parigfhya toraRaM; kftakzaRaH kAla iva prajAkzaye
senApatIn paYca sa tu pramApitAn; hanUmatA sAnucarAn savAhanAn
samIkzya rAjA samarodDatonmuKaM; kumAram akzaM
p.ras.amEkzatAkzatam
sa tasya dfzwyarpaRasaMpracoditaH; pratApavAn kAYcanacitrakArmukaH
samutpapAtATa sadasy udIrito; dvijAtimuKyEr havizeva pAvakaH
tato mahad bAladivAkarapraBaM; prataptajAmbUnadajAlasaMtatam
raTAM samAsTAya yayO sa vIryavAn; mahAhariM taM prati nErftarzaBaH
tatas tapaHsaMgrahasaMcayArjitaM; prataptajAmbUnadajAlaSoBitam
patAkinaM ratnaviBUzitaDvajaM; manojavAzwASvavarEH suyojitam
surAsurADfzyam asaMgacAriRaM; ravipraBaM vyomacaraM samAhitam
satURam azwAsinibadDabanDuraM; yaTAkramAveSitaSaktitomaram
virAjamAnaM pratipUrRavastunA; sahemadAmnA SaSisUryavarvasA
divAkarABaM raTam AsTitas tataH; sa nirjagAmAmaratulyavikramaH
sa pUrayan KaM ca mahIM ca sAcalAM; turaMgamataNgamahAraTasvanEH
balEH sametEH sa hi toraRasTitaM; samarTam AsInam upAgamat kapim
sa taM samAsAdya hariM harIkzaRo; yugAntakAlAgnim iva prajAkzaye
avasTitaM vismitajAtasaMBramaH; samEkzatAkzo bahumAnacakzuzA
sa tasya vegaM ca kaper mahAtmanaH; parAkramaM cArizu pArhtivAtmajaH
vicArayan KaM ca balaM mahAbalo; himakzaye sUrya ivABivarDate
sa jAtamanyuH prasamIkzya vikramaM; sTiraH sTitaH saMyati durnivAraRam
samAhitAtmA hanumantam Ahave; pracodayAm Asa SarEs triBiH SitEH
tataH kapiM taM prasamIkzya garvitaM; jitaSramaM SatruparAjayor jitam
avEkzatAkzaH samudIrRamAnasaH; sabARapARiH pragfhItakArmukaH
sa hemanizkANgadacArukuRqalaH; samAsasAdASu parAkramaH kapim
tayor baBUvApratimaH samAgamaH; surAsurARAm api saMBramapradaH
rarAsa BUmir na tatApa BAnumAn; vavO na vAyuH pracacAla cAcalaH
kapeH kumArasya ca vIkzya saMyugaM; nanAda ca dyOr udaDiS ca cukzuBe
tataH sa vIraH sumuKAn patatriRaH; suvarRapuNKAn savizAn ivoragAn
samADisaMyogavimokzatattvavic; CarAn aTa trIn kapimUrDny apAtayat
sa tEH SarEr mUrDni samaM nipAtitEH; kzarann asfgdigDavivfttalocanaH
navoditAdityaniBaH SarAMSumAn; vyarAjatAditya ivAMSumAlikaH
tataH sa piNgADipamantrisattamaH; samIkzya taM rAjavarAtmajaM raRe
udagracitrAyuDacitrakArmukaM; jaharza cApUryata cAhavonmuKaH
sa mandarAgrasTa ivAMSumAlI; vivfdDakopo balavIryasaMyutaH
kumAram akzaM sabalaM savAhanaM; dadAha netrAgnimarIciBis tadA
tataH sa bARAsanaSakrakArmukaH; Sarapravarzo yuDi rAkzasAmbudaH
SarAn mumocASu harISvarAcale; balAhako vfzwim ivAcalottame
tataH kapis taM raRacaRqavikramaM; vivfdDatejobalavIryasAyakam
kumAram akzaM prasamIkzya saMyuge; nanAda harzAd GanatulyavikramaH
sa bAlaBAvAd yuDi vIryadarpitaH; pravfdDamanyuH kzatajopamekzaRaH
samAsasAdApratimaM raRe kapiM; gajo mahAkUpam ivAvftaM tfREH
sa tena bAREH prasaBaM nipAtitES; cakAra nAdaM GananAdaniHsvanaH
samutpapAtASu naBaH sa mArutir; BujoruvikzepaRa GoradarSanaH
samutpatantaM samaBidravad balI; sa rAkzasAnAM pravaraH pratApavAn
raTI raTaSrezWatamaH kiraY SarEH; payoDaraH SElam ivASmavfzwiBiH
sa tAY SarAMs tasya vimokzayan kapiS; cacAra vIraH paTi vAyusevite
SarAntare mArutavad vinizpatan; manojavaH saMyati caRqavikramaH
tam AttabARAsanam AhavonmuKaM; Kam AstfRantaM viviDEH SarottamEH
avEkzatAkzaM bahumAnacakzuzA; jagAma cintAM ca sa mArutAtmajaH
tataH SarEr BinnaBujAntaraH kapiH; kumAravaryeRa mahAtmanA nadan
mahABujaH karmaviSezatattvavid; vicintayAm Asa raRe parAkramam
abAlavad bAladivAkarapraBaH; karoty ayaM karma mahan mahAbalaH
na cAsya sarvAhavakarmaSoBinaH; pramApaRe me matir atra jAyate
ayaM mahAtmA ca mahAMS ca vIryataH; samAhitaS cAtisahaS ca saMyuge
asaMSayaM karmaguRodayAd ayaM; sanAgayakzEr muniBiS ca pUjitaH
parAkramotsAhavivfdDamAnasaH; samIkzate mAM pramuKAgataH sTitaH
parAkramo hy asya manAMsi kampayet; surAsurARAm api SIGrakAriRaH
na Kalv ayaM nABiBaved upekzitaH; parAkramo hy asya raRe vivarDate
pramApaRaM tv eva mamAsya rocate; na varDamAno 'gnir upekzituM kzamaH
iti pravegaM tu parasya tarkayan; svakarmayogaM ca viDAya vIryavAn
cakAra vegaM tu mahAbalas tadA; matiM ca cakre 'sya vaDe mahAkapiH
sa tasya tAn azwahayAn mahAjavAn; samAhitAn BArasahAn vivartane
jaGAna vIraH paTi vAyusevite; talaprahAlEH pavanAtmajaH kapiH
tatas talenABihato mahAraTaH; sa tasya piNgADipamantrinirjitaH
sa BagnanIqaH parimuktakUbaraH; papAta BUmO hatavAjir ambarAt
sa taM parityajya mahAraTo raTaM; sakArmukaH KaqgaDaraH Kam utpatat
tapo'BiyogAd fzir ugravIryavAn; vihAya dehaM marutAm ivAlayam
tataH kapis taM vicarantam ambare; patatrirAjAnilasidDasevite
sametya taM mArutavegavikramaH; krameRa jagrAha ca pAdayor dfQam
sa taM samAviDya sahasraSaH kapir; mahoragaM gfhya ivARqajeSvaraH
mumoca vegAt pitftulyavikramo; mahItale saMyati vAnarottamaH
sa BagnabAhUrukawISiro DaraH; kzarann asfn nirmaTitAsTilocanaH
sa BinnasaMDiH pravikIrRabanDano; hataH kzitO vAyusutena rAkzasaH
mahAkapir BUmitale nipIqya taM; cakAra rakzo'Dipater mahad Bayam
maharziBiS cakracarEr mahAvratEH; sametya BUtES ca sayakzapannagEH
surES ca sendrEr BfSajAtavismayEr; hate kumAre sa kapir nirIkzitaH
nihatya taM vajrasutopamapraBaM; kumAram akzaM kzatajopamekzaRam
tad eva vIro 'BijagAma toraRaM; kftakzaRaH kAla iva prajAkzaye
tatas tu rakzo'Dipatir mahAtmA; hanUmatAkze nihate kumAre
manaH samADAya tadendrakalpaM; samAdideSendrajitaM sa rozAt
tvam astravic CastraBftAM varizWaH; surAsurARAm api SokadAtA
surezu sendrezu ca dfzwakarmA; pitAmahArADanasaMcitAstraH
tavAstrabalam AsAdya nAsurA na marudgaRAH
na kaS cit trizu lokezu saMyuge na gataSramaH
BujavIryABiguptaS ca tapasA cABirakzitaH
deSakAlaviBAgajYas tvam eva matisattamaH
na te 'sty aSakyaM samarezu karmaRA; na te 'sty akAryaM matipUrvamantraRe
na so 'sti kaS cit trizu saMgrahezu vE; na veda yas te 'strabalaM balaM ca te
mamAnurUpaM tapaso balaM ca te; parAkramaS cAstrabalaM ca saMyuge
na tvAM samAsAdya raRAvamarde; manaH SramaM gacCati niScitArTam
nihatA iMkarAH sarve jambumAlI ca rAkzasaH
amAtyaputrA vIrAS ca paYca senAgrayAyinaH
sahodaras te dayitaH kumAro 'kzaS ca sUditaH
na tu tezv eva me sAro yas tvayy arinizUdana
idaM hi dfzwvA matiman mahad balaM; kapeH praBAvaM ca parAkramaM ca
tvam AtmanaS cApi samIkzya sAraM; kuruzva vegaM svabalAnurUpam
balAvamardas tvayi saMnikfzwe; yaTA gate SAmyati SAntaSatrO
taTA samIkzyAtmabalaM paraM ca; samAraBasvAstravidAM varizWa
na Kalv iyaM matiH SrezWA yat tvAM saMprezayAmy aham
iyaM ca rAjaDarmARAM kzatrasya ca matir matA
nAnASastrES ca saMgrAme vESAradyam ariMdama
avaSyam eva bodDavyaM kAmyaS ca vijayo raRe
tataH pitus tad vacanaM niSamya; pradakziRaM dakzasutapraBAvaH
cakAra BartAram adInasattvo; raRAya vIraH pratipannabudDiH
tatas tEH svagaREr izwEr indrajit pratipUjitaH
yudDodDatakftotsAhaH saMgrAmaM pratipadyata
SrImAn padmapalASAkzo rAkzasADipateH sutaH
nirjagAma mahAtejAH samudra iva parvasu
sa pakzi rAjopamatulyavegEr; vyAlES caturBiH sitatIkzRadaMzwrEH
raTaM samAyuktam asaMgavegaM; samArurohendrajid indrakalpaH
sa raTI DanvinAM SrezWaH SastrajYo 'stravidAM varaH
raTenABiyayO kzipraM hanUmAn yatra so 'Bavat
sa tasya raTanirGozaM jyAsvanaM kArmukasya ca
niSamya harivIro 'sO saMprahfzwataro 'Bavat
sumahac cApam AdAya SitaSalyAMS ca sAyakAn
hanUmantam aBipretya jagAma raRapaRqitaH
tasmiMs tataH saMyati jAtaharze; raRAya nirgacCati bARapARO
diSaS ca sarvAH kaluzA baBUvur; mfgAS ca rOdrA bahuDA vineduH
samAgatAs tatra tu nAgayakzA; maharzayaS cakracarAS ca sidDAH
naBaH samAvftya ca pakzisaMGA; vinedur uccEH paramaprahfzwAH
AyantaM saraTaM dfzwvA tUrRam indrajitaM kapiH
vinanAda mahAnAdaM vyavarData ca vegavAn
indrajit tu raTaM divyam AsTitaS citrakArmukaH
Danur visPArayAm Asa taqidUrjitaniHsvanam
tataH sametAv atitIkzRavegO; mahAbalO tO raRanirviSaNkO
kapiS ca rakzo'DipateS ca putraH; surAsurendrAv iva badDavErO
sa tasya vIrasya mahAraTasyA; DanuzmataH saMyati saMmatasya
SarapravegaM vyahanat pravfdDaS; cacAra mArge pitur aprameyaH
tataH SarAn AyatatIkzRaSalyAn; supatriRaH kAYcanacitrapuNKAn
mumoca vIraH paravIrahantA; susaMtatAn vajranipAtavegAn
sa tasya tat syandananiHsvanaM ca; mfdaNgaBerIpawahasvanaM ca
vikfzyamARasya ca kArmukasya; niSamya GozaM punar utpapAta
SarARAm antarezv ASu vyavartata mahAkapiH
haris tasyABilakzasya mokzayaMl lakzyasaMgraham
SarARAm agratas tasya punaH samaBivartata
prasArya hastO hanumAn utpapAtAnilAtmajaH
tAv uBO vegasaMpannO raRakarmaviSAradO
sarvaBUtamanogrAhi cakratur yudDam uttamam
hanUmato veda na rAkzaso 'ntaraM; na mArutis tasya mahAtmano 'ntaram
parasparaM nirvizahO baBUvatuH; sametya tO devasamAnavikramO
tatas tu lakzye sa vihanyamAne; Sarezu moGezu ca saMpatatsu
jagAma cintAM mahatIM mahAtmA; samADisaMyogasamAhitAtmA
tato matiM rAkzasarAjasUnuS; cakAra tasmin harivIramuKye
avaDyatAM tasya kapeH samIkzya; kaTaM nigacCed iti nigrahArTam
tataH pEtAmahAM vIraH so 'stram astravidAM varaH
saMdaDe sumahAtejAs taM haripravaraM prati
avaDyo 'yam iti jYAtvA tam astreRAstratattvavit
nijagrAha mahAbAhur mArutAtmajam indrajit
tena badDas tato 'streRa rAkzasena sa vAnaraH
aBavan nirvicezwaS ca papAta ca mahItale
tato 'Ta budDvA sa tadAstrabanDaM; praBoH praBAvAd vigatAlpavegaH
pitAmahAnugraham AtmanaS ca; vicintayAm Asa haripravIraH
tataH svAyamBuvEr mantrEr brahmAstram aBimantritam
hanUmAMS cintayAm Asa varadAnaM pitAmahAt
na me 'strabanDasya ca Saktir asti; vimokzaRe lokaguroH praBAvAt
ity evam evaMvihito 'strabanDo; mayAtmayoner anuvartitavyaH
sa vIryam astrasya kapir vicArya; pitAmahAnugraham AtmanaS ca
vimokzaSaktiM paricintayitvA; pitAmahAjYAm anuvartate sma
astreRApi hi badDasya BayaM mama na jAyate
pitAmahamahendrAByAM rakzitasyAnilena ca
grahaRe cApi rakzoBir mahan me guRadarSanam
rAkzasendreRa saMvAdas tasmAd gfhRantu mAM pare
sa niScitArTaH paravIrahantA; samIkzya karI vinivfttacezwaH
parEH prasahyABigatEr nigfhya; nanAda tEs tEH pariBartsyamAnaH
tatas taM rAkzasA dfzwvA nirvicezwam ariMdamam
babanDuH SaRavalkES ca drumacIrES ca saMhatEH
sa rocayAm Asa parES ca banDanaM; prasahya vIrEr aBinigrahaM ca
kOtUhalAn mAM yadi rAkzasendro; drazwuM vyavasyed iti niScitArTaH
sa badDas tena valkena vimukto 'streRa vIryavAn
astrabanDaH sa cAnyaM hi na banDam anuvartate
aTendrajit taM drumacIrabanDaM; vicArya vIraH kapisattamaM tam
vimuktam astreRa jagAma cintAm; anyena badDo hy anuvartate 'stram
aho mahat karma kftaM nirarTakaM; na rAkzasEr mantragatir vimfzwA
punaS ca nAstre vihate 'stram anyat; pravartate saMSayitAH sma sarve
astreRa hanumAn mukto nAtmAnam avabuDyate
kfzyamARas tu rakzoBis tES ca banDEr nipIqitaH
hanyamAnas tataH krUrE rAkzasEH kAzWamuzwiBiH
samIpaM rAkzasendrasya prAkfzyata sa vAnaraH
aTendrajit taM prasamIkzya muktam; astreRa badDaM drumacIrasUtrEH
vyadarSayat tatra mahAbalaM taM; haripravIraM sagaRAya rAjYe
taM mattam iva mAtaNgaM badDaM kapivarottamam
rAkzasA rAkzasendrAya rAvaRAya nyavedayan
ko 'yaM kasya kuto vApi kiM kAryaM ko vyapASrayaH
iti rAkzasavIrARAM tatra saMjajYire kaTAH
hanyatAM dahyatAM vApi BakzyatAm iti cApare
rAkzasAs tatra saMkrudDAH parasparam aTAbruvan
atItya mArgaM sahasA mahAtmA; sa tatra rakzo'DipapAdamUle
dadarSa rAjYaH paricAravfdDAn; gfhaM mahAratnaviBUzitaM ca
sa dadarSa mahAtejA rAvaRaH kapisattamam
rakzoBir vikftAkArEH kfzyamARam itas tataH
rAkzasADipatiM cApi dadarSa kapisattamaH
tejobalasamAyuktaM tapantam iva BAskaram
sa rozasaMvartitatAmradfzwir; daSAnanas taM kapim anvavekzya
aTopavizwAn kulaSIlavfdDAn; samAdiSat taM prati mantramuKyAn
yaTAkramaM tEH sa kapiS ca pfzwaH; kAryArTam arTasya ca mUlam AdO
nivedayAm Asa harISvarasya; dUtaH sakASAd aham Agato 'smi
tataH sa karmaRA tasya vismito BImavikramaH
hanumAn rozatAmrAkzo rakzo'Dipam avEkzata
BAjamAnaM mahArheRa kAYcanena virAjatA
muktAjAlAvftenATa mukuwena mahAdyutim
vajrasaMyogasaMyuktEr mahArhamaRivigrahEH
hEmEr ABaraRES citrEr manaseva prakalpitEH
mahArhakzOmasaMvItaM raktacandanarUzitam
svanuliptaM vicitrABir viviDaBiS ca BaktiBiH
vipulEr darSanIyES ca rakzAkzEr BImadarSanEH
dIptatIkzRamahAdaMzwrEH pralambadaSanacCadEH
SiroBir daSaBir vIraM BrAjamAnaM mahOjasaM
nAnAvyAlasamAkIrREH SiKarEr iva mandaram
nIlAYjanacaya praKyaM hAreRorasi rAjatA
pUrRacandrABavaktreRa sabalAkam ivAmbudam
bAhuBir badDakeyUrES candanottamarUzitEH
BrAjamAnANgadEH pInEH paYcaSIrzEr ivoragEH
mahati sPAwike citre ratnasaMyogasaMskfte
uttamAstaraRAstIrRe upavizwaM varAsane
alaMkftABir atyarTaM pramadABiH samantataH
vAlavyajanahastABir ArAt samupasevitam
durDareRa prahastena mahApArSvena rakzasA
mantriBir mantratattvajYEr nikumBena ca mantriRA
upopavizwaM rakzoBiS caturBir baladarpitEH
kftsnEH parivftaM lokaM caturBir iva sAgarEH
mantriBir mantratattvajYEr anyES ca SuBabudDiBiH
anvAsyamAnaM sacivEH surEr iva sureSvaram
apaSyad rAkzasapatiM hanUmAn atitejasaM
vizWitaM meruSiKare satoyam iva toyadam
sa tEH saMpIqyamAno 'pi rakzoBir BImavikramEH
vismayaM paramaM gatvA rakzo'Dipam avEkzata
BrAjamAnaM tato dfzwvA hanumAn rAkzaseSvaram
manasA cintayAm Asa tejasA tasya mohitaH
aho rUpam aho DEryam aho sattvam aho dyutiH
aho rAkzasarAjasya sarvalakzaRayuktatA
yady aDarmo na balavAn syAd ayaM rAkzaseSvaraH
syAd ayaM suralokasya saSakrasyApi rakzitA
tena biByati Kalv asmAl lokAH sAmaradAnavAH
ayaM hy utsahate krudDaH kartum ekArRavaM jagat
iti cintAM bahuviDAm akaron matimAn kapiH
dfzwvA rAkzasarAjasya praBAvam amitOjasaH
tam udvIkzya mahAbAhuH piNgAkzaM purataH sTitam
rozeRa mahatAvizwo rAvaRo lokarAvaRaH
sa rAjA rozatAmrAkzaH prahastaM mantrisattamam
kAlayuktam uvAcedaM vaco vipulam arTavat
durAtmA pfcCyatAm eza kutaH kiM vAsya kAraRam
vanaBaNge ca ko 'syArTo rAkzasInAM ca tarjane
rAvaRasya vacaH SrutvA prahasto vAkyam abravIt
samASvasihi BadraM te na BIH kAryA tvayA kape
yadi tAvat tvam indreRa prezito rAvaRAlayam
tattvam AKyAhi mA te BUd BayaM vAnara mokzyase
yadi vESravaRasya tvaM yamasya varuRasya ca
cArurUpam idaM kftvA yamasya varuRasya ca
vizRunA prezito vApi dUto vijayakANkziRA
na hi te vAnaraM tejo rUpamAtraM tu vAnaram
tattvataH kaTayasvAdya tato vAnara mokzyase
anftaM vadataS cApi durlaBaM tava jIvitam
aTa vA yannimittas te praveSo rAvaRAlaye
evam ukto harivaras tadA rakzogaReSvaram
abravIn nAsmi Sakrasya yamasya varuRasya vA
Danadena na me saKyaM vizRunA nAsmi coditaH
jAtir eva mama tv ezA vAnaro 'ham ihAgataH
darSane rAkzasendrasya durlaBe tad idaM mayA
vanaM rAkzasarAjasya darSanArTe vinASitam
tatas te rAkzasAH prAptA balino yudDakANkziRaH
rakzaRArTaM ca dehasya pratiyudDA mayA raRe
astrapASEr na Sakyo 'haM badDuM devAsurEr api
pitAmahAd eva varo mamApy ezo 'ByupAgataH
rAjAnaM drazwukAmena mayAstram anuvartitam
vimukto aham astreRa rAkzasEs tv atipIqitaH
dUto 'ham iti vijYeyo rAGavasyAmitOjasaH
SrUyatAM cApi vacanaM mama paTyam idaM praBo
taM samIkzya mahAsattvaM sattvavAn harisattamaH
vAkyam arTavad avyagras tam uvAca daSAnanam
ahaM sugrIvasaMdeSAd iha prAptas tavAlayam
rAkzasendra harISas tvAM BrAtA kuSalam abravIt
BrAtuH SfRu samAdeSaM sugrIvasya mahAtmanaH
DarmArTopahitaM vAkyam iha cAmutra ca kzamam
rAjA daSaraTo nAma raTakuYjaravAjimAn
piteva banDur lokasya sureSvarasamadyutiH
jyezWas tasya mahAbAhuH putraH priyakaraH praBuH
pitur nideSAn nizkrAntaH pravizwo daRqakAvanam
lakzmaRena saha BrAtrA sItayA cApi BAryayA
rAmo nAma mahAtejA DarmyaM panTAnam ASritaH
tasya BAryA vane nazwA sItA patim anuvratA
vEdehasya sutA rAjYo janakasya mahAtmanaH
sa mArgamARas tAM devIM rAjaputraH sahAnujaH
fSyamUkam anuprAptaH sugrIveRa ca saMgataH
tasya tena pratijYAtaM sItAyAH parimArgaRam
sugrIvasyApi rAmeRa harirAjyaM niveditam
tatas tena mfDe hatvA rAjaputreRa vAlinam
sugrIvaH sTApito rAjye haryfkzARAM gaReSvaraH
sa sItAmArgaRe vyagraH sugrIvaH satyasaMgaraH
harIn saMprezayAm Asa diSaH sarvA harISvaraH
tAM harIRAM sahasrARi SatAni niyutAni ca
dikzu sarvAsu mArgante aDaS copari cAmbare
vEnateya samAH ke cit ke cit tatrAnilopamAH
asaMgagatayaH SIGrA harivIrA mahAbalAH
ahaM tu hanumAn nAma mArutasyOrasaH sutaH
sItAyAs tu kfte tUrRaM Satayojanam Ayatam
samudraM laNGayitvEva tAM didfkzur ihAgataH
tad BavAn dfzwaDarmArTas tapaH kftaparigrahaH
paradArAn mahAprAjYa noparodDuM tvam arhasi
na hi DarmavirudDezu bahv apAyezu karmasu
mUlaGAtizu sajjante budDimanto BavadviDAH
kaS ca lakzmaRamuktAnAM rAmakopAnuvartinAm
SarARAm agrataH sTAtuM Sakto devAsurezv api
na cApi trizu lokezu rAjan vidyeta kaS cana
rAGavasya vyalIkaM yaH kftvA suKam avApnuyAt
tat trikAlahitaM vAkyaM Darmyam arTAnubanDi ca
manyasva naradevAya jAnakI pratidIyatAm
dfzwA hIyaM mayA devI labDaM yad iha durlaBam
uttaraM karma yac CezaM nimittaM tatra rAGavaH
lakziteyaM mayA sItA taTA SokaparAyaRA
gfhya yAM nABijAnAsi paYcAsyAm iva pannagIm
neyaM jarayituM SakyA sAsurEr amarEr api
vizasaMsfzwam atyarTaM Buktam annam ivOjasA
tapaHsaMtApalabDas te yo 'yaM DarmaparigrahaH
na sa nASayituM nyAyya AtmaprARaparigrahaH
avaDyatAM tapoBir yAM BavAn samanupaSyati
AtmanaH sAsurEr devEr hetus tatrApy ayaM mahAn
sugrIvo na hi devo 'yaM nAsuro na ca mAnuzaH
na rAkzaso na ganDarvo na yakzo na ca pannagaH
mAnuzo rAGavo rAjan sugrIvaS ca harISvaraH
tasmAt prARaparitrARaM kaTaM rAjan karizyasi
na tu DarmopasaMhAram aDarmaPalasaMhitam
tad eva Palam anveti DarmaS cADarmanASanaH
prAptaM DarmaPalaM tAvad BavatA nAtra saMSayaH
Palam asyApy aDarmasya kzipram eva prapatsyase
janasTAnavaDaM budDvA budDvA vAlivaDaM taTA
rAmasugrIvasaKyaM ca buDyasva hitam AtmanaH
kAmaM Kalv aham apy ekaH savAjiraTakuYjarAm
laNkAM nASayituM Saktas tasyEza tu viniScayaH
rAmeRa hi pratijYAtaM haryfkzagaRasaMniDO
utsAdanam amitrARAM sItA yEs tu praDarzitA
apakurvan hi rAmasya sAkzAd api puraMdaraH
na suKaM prApnuyAd anyaH kiM punas tvadviDo janaH
yAM sItety aBijAnAsi yeyaM tizWati te vaSe
kAlarAtrIti tAM vidDi sarvalaNkAvinASinIm
tad alaM kAlapASena sItA vigraharUpiRA
svayaM skanDAvasaktena kzamam Atmani cintyatAm
sItAyAs tejasA dagDAM rAmakopaprapIqitAm
dahyamanAm imAM paSya purIM sAwwapratolikAm
sa sOzWavopetam adInavAdinaH; kaper niSamyApratimo 'priyaM vacaH
daSAnanaH kopavivfttalocanaH; samAdiSat tasya vaDaM mahAkapeH
tasya tadvacanaM SrutvA vAnarasya mahAtmanaH
AjYApayad vaDaM tasya rAvaRaH kroDamUrCitaH
vaDe tasya samAjYapte rAvaRena durAtmanA
niveditavato dOtyaM nAnumene viBIzaRaH
taM rakzo'DipatiM krudDaM tac ca kAryam upasTitam
viditvA cintayAm Asa kAryaM kAryaviDO sTitaH
niScitArTas tataH sAmnApUjya Satrujidagrajam
uvAca hitam atyarTaM vAkyaM vAkyaviSAradaH
rAjan DarmavirudDaM ca lokavftteS ca garhitam
tava cAsadfSaM vIra kaper asya pramApaRam
asaMSayaM Satrur ayaM pravfdDaH; kftaM hy anenApriyam aprameyam
na dUtavaDyAM pravadanti santo; dUtasya dfzwA bahavo hi daRqAH
vErUpyAm aNgezu kaSABiGAto; mORqyaM taTA lakzmaRasaMnipAtaH
etAn hi dUte pravadanti daRqAn; vaDas tu dUtasya na naH Sruto 'pi
kaTaM ca DarmArTavinItabudDiH; parAvarapratyayaniScitArTaH
BavadviDaH kopavaSe hi tizWet; kopaM niyacCanti hi sattvavantaH
na DarmavAde na ca lokavftte; na SAstrabudDigrahaRezu vApi
vidyeta kaS cit tava vIratulyas; tvaM hy uttamaH sarvasurAsurARAm
na cApy asya kaper GAte kaM cit paSyAmy ahaM guRam
tezv ayaM pAtyatAM daRqo yEr ayaM prezitaH kapiH
sADur vA yadi vAsADur parEr eza samarpitaH
bruvan parArTaM paravAn na dUto vaDam arhati
api cAsmin hate rAjan nAnyaM paSyAmi Kecaram
iha yaH punar AgacCet paraM pAraM mahodaDiH
tasmAn nAsya vaDe yatnaH kAryaH parapuraMjaya
BavAn sendrezu devezu yatnam AsTAtum arhati
asmin vinazwe na hi dUtam anyaM; paSyAmi yas tO nararAjaputrO
yudDAya yudDapriyadurvinItAv; udyojayed dIrGapaTAvarudDO
parAkramotsAhamanasvinAM ca; surAsurARAm api durjayena
tvayA manonandana nErftAnAM; yudDAyatir nASayituM na yuktA
hitAS ca SUrAS ca samAhitAS ca; kulezu jAtAS ca mahAguRezu
manasvinaH SastraBftAM varizWAH; kowyagraSaste suBftAS ca yoDAH
tad ekadeSena balasya tAvat; ke cit tavAdeSakfto 'payAntu
tO rAjaputrO vinigfhya mUQO; parezu te BAvayituM praBAvam
tasya tadvacanaM SrutvA daSagrIvo mahAbalaH
deSakAlahitaM vAkyaM BrAtur uttamam abravIt
samyag uktaM hi BavatA dUtavaDyA vigarhitA
avaSyaM tu vaDAd anyaH kriyatAm asya nigrahaH
kapInAM kila lANgUlam izwaM Bavati BUzaRam
tad asya dIpyatAM SIGraM tena dagDena gacCatu
tataH paSyantv imaM dInam aNgavErUpyakarSitam
samitrA jYAtayaH sarve bAnDavAH sasuhfjjanAH
AjYApayad rAkzasendraH puraM sarvaM sacatvaram
lANgUlena pradIptena rakzoBiH pariRIyatAm
tasya tadvacanaM SrutvA rAkzasAH kopakarkaSAH
vezwante tasya lANgUlaM jIrREH kArpAsikEH pawEH
saMvezwyamAne lANgUle vyavarData mahAkapiH
Suzkam inDanam AsAdya vanezv iva hutASanaH
tElena parizicyATa te 'gniM tatrAvapAtayan
lANgUlena pradIptena rAkzasAMs tAn apAtayat
rozAmarzaparItAtmA bAlasUryasamAnanaH
sa BUyaH saMgatEH krUrE rAkasEr harisattamaH
nibadDaH kftavAn vIras tatkAlasadfSIM matim
kAmaM Kalu na me SaktA nibaDasyApi rAkzasAH
CittvA pASAn samutpatya hanyAm aham imAn punaH
sarvezAm eva paryApto rAkzasAnAm ahaM yuDi
kiM tu rAmasya prItyarTaM vizahizye 'ham IdfSam
laNkA carayitavyA me punar eva Baved iti
rAtrO na hi sudfzwA me durgakarmaviDAnataH
avaSyam eva drazwavyA mayA laNkA niSAkzaye
kAmaM banDES ca me BUyaH pucCasyoddIpanena ca
pIqAM kurvantu rakzAMsi na me 'sti manasaH SramaH
tatas te saMvftAkAraM sattvavantaM mahAkapim
parigfhya yayur hfzwA rAkzasAH kapikuYjaram
SaNKaBerIninAdEs tEr GozayantaH svakarmaBiH
rAkzasAH krUrakarmARaS cArayanti sma tAM purIm
hanumAMS cArayAm Asa rAkzasAnAM mahApurIm
aTApaSyad vimAnAni vicitrARi mahAkapiH
saMvftAn BUmiBAgAMS ca suviBaktAMS ca catvarAn
raTyAS ca gfhasaMbADAH kapiH SfNgAwakAni ca
catvarezu catuzkezu rAjamArge taTEva ca
Gozayanti kapiM sarve cArIka iti rAkzasAH
dIpyamAne tatas tasya lANgUlAgre hanUmataH
rAkzasyas tA virUpAkzyaH SaMsur devyAs tad apriyam
yas tvayA kftasaMvAdaH sIte tAmramuKaH kapiH
lANgUlena pradIptena sa eza pariRIyate
SrutvA tad vacanaM krUram AtmApaharaRopamam
vEdehI SokasaMtaptA hutASanam upAgamat
maNgalABimuKI tasya sA tadAsIn mahAkapeH
upatasTe viSAlAkzI prayatA havyavAhanam
yady asti patiSuSrUzA yady asti caritaM tapaH
yadi cAsty ekapatnItvaM SIto Bava hanUmataH
yadi kaS cid anukroSas tasya mayy asti DImataH
yadi vA BAgyaSezaM me SIto Bava hanUmataH
yadi mAM vfttasaMpannAM tatsamAgamalAlasAm
sa vijAnAti DarmAtmA SIto Bava hanUmataH
yadi mAM tArayaty AryaH sugrIvaH satyasaMgaraH
asmAd duHKAn mahAbAhuH SIto Bava hanUmataH
tatas tIkzRArcir avyagraH pradakziRaSiKo 'nalaH
jajvAla mfgaSAvAkzyAH SaMsann iva SivaM kapeH
dahyamAne ca lANgUle cintayAm Asa vAnaraH
pradIpto 'gnir ayaM kasmAn na mAM dahati sarvataH
dfSyate ca mahAjvAlaH karoti ca na me rujam
SiSirasyeva saMpAto lANgUlAgre pratizWitaH
aTa vA tad idaM vyaktaM yad dfzwaM plavatA mayA
rAmapraBAvAd AScaryaM parvataH saritAM patO
yadi tAvat samudrasya mEnAkasya ca DImaTa
rAmArTaM saMBramas tAdfk kim agnir na karizyati
sItAyAS cAnfSaMsyena tejasA rAGavasya ca
pituS ca mama saKyena na mAM dahati pAvakaH
BUyaH sa cintayAm Asa muhUrtaM kapikuYjaraH
utpapAtATa vegena nanAda ca mahAkapiH
puradvAraM tataH SrImAY SElaSfNgam ivonnatam
viBaktarakzaHsaMbADam AsasAdAnilAtmajaH
sa BUtvA SElasaMkASaH kzaRena punar AtmavAn
hrasvatAM paramAM prApto banDanAny avaSAtayat
vimuktaS cABavac CrImAn punaH parvatasaMniBaH
vIkzamARaS ca dadfSe pariGaM toraRASritam
sa taM gfhya mahAbAhuH kAlAyasaparizkftam
rakziRas tAn punaH sarvAn sUdayAm Asa mArutiH
sa tAn nihatvA raRacaRqavikramaH; samIkzamARaH punar eva laNkAm
pradIptalANgUlakftArcimAlI; prakASatAditya ivAMSumAlI
vIkzamARas tato laNkAM kapiH kftamanoraTaH
varDamAnasamutsAhaH kAryaSezam acintayat
kiM nu Kalv aviSizwaM me kartavyam iha sAmpratam
yad ezAM rakzasAM BUyaH saMtApajananaM Bavet
vanaM tAvat pramaTitaM prakfzwA rAkzasA hatAH
balEkadeSaH kzapitaH SezaM durgavinASanam
durge vinASite karma Bavet suKapariSramam
alpayatnena kArye 'smin mama syAt saPalaH SramaH
yo hy ayaM mama lANgUle dIpyate havyavAhanaH
asya saMtarpaRaM nyAyyaM kartum eBir gfhottamEH
tataH pradIptalANgUlaH savidyud iva toyadaH
BavanAgrezu laNkAyA vicacAra mahAkapiH
mumoca hanumAn agniM kAlAnalaSiKopamam
Svasanena ca saMyogAd ativego mahAbalaH
kAlAgnir iva jajvAla prAvarData hutASanaH
pradIptam agniM pavanas tezu veSmasu cArayat
tAni kAYcanajAlAni muktAmaRimayAni ca
BavanAny avaSIryanta ratnavanti mahAnti ca
tAni BagnavimAnAni nipetur vasuDAtale
BavanAnIva sidDAnAm ambarAt puRyasaMkzaye
vajravidrumavEdUryamuktArajatasaMhitAn
vicitrAn BavanAd DAtUn syandamAnAn dadarSa saH
nAgnis tfpyati kAzWAnAM tfRAnAM ca yaTA taTA
hanUmAn rAkzasendrARAM vaDe kiM cin na tfpyati
hutASanajvAlasamAvftA sA; hatapravIrA parivfttayoDA
hanUmAtaH kroDabalABiBUtA; baBUva SApopahateva laNkA
sasaMBramaM trastavizaRRarAkzasAM; samujjvalaj jvAlahutASanANkitAm
dadarSa laNkAM hanumAn mahAmanAH; svayamBukopopahatAm ivAvanim
sa rAkzasAMs tAn subahUMS ca hatvA; vanaM ca BaNktvA bahupAdapaM tat
visfjya rakzo Bavanezu cAgniM; jagAma rAmaM manasA mahAtmA
laNkAM samastAM saMdIpya lANgUlAgniM mahAkapiH
nirvApayAm Asa tadA samudre harisattamaH
saMdIpyamAnAM viDvastAM trastarakzo gaRAM purIm
avekzya hAnumAMl laNkAM cintayAm Asa vAnaraH
tasyABUt sumahAMs trAsaH kutsA cAtmany ajAyata
laNkAM pradahatA karma kiMsvit kftam idaM mayA
DanyAs te puruzaSrezWa ye budDyA kopam utTitam
nirunDanti mahAtmAno dIptam agnim ivAmBasA
yadi dagDA tv iyaM laNkA nUnam AryApi jAnakI
dagDA tena mayA Bartur hataM kAryam ajAnatA
yad arTam ayam AramBas tat kAryam avasAditam
mayA hi dahatA laNkAM na sItA parirakzitA
IzatkAryam idaM kAryaM kftam AsIn na saMSayaH
tasya kroDABiBUtena mayA mUlakzayaH kftaH
vinazwA jAnakI vyaktaM na hy adagDaH pradfSyate
laNkAyAH kaS cid uddeSaH sarvA BasmIkftA purI
yadi tad vihataM kAryaM mayA prajYAviparyayAt
ihEva prARasaMnyAso mamApi hy atirocate
kim agnO nipatAmy adya Ahosvid vaqavAmuKe
SarIram Aho sattvAnAM dadmi sAgaravAsinAm
kaTaM hi jIvatA Sakyo mayA drazwuM harISvaraH
tO vA puruzaSArdUlO kAryasarvasvaGAtinA
mayA Kalu tad evedaM rozadozAt pradarSitam
praTitaM trizu lokezu kapitam anavasTitam
Dig astu rAjasaM BAvam anISam anavasTitam
ISvareRApi yad rAgAn mayA sItA na rakzitA
vinazwAyAM tu sItAyAM tAv uBO vinaSizyataH
tayor vinASe sugrIvaH sabanDur vinaSizyati
etad eva vacaH SrutvA Barato BrAtfvatsalaH
DarmAtmA sahaSatruGnaH kaTaM Sakzyati jIvitum
ikzvAkuvaMSe DarmizWe gate nASam asaMSayam
Bavizyanti prajAH sarvAH SokasaMtApapIqitAH
tad ahaM BAgyarahito luptaDarmArTasaMgrahaH
rozadozaparItAtmA vyaktaM lokavinASanaH
iti cintayatas tasya nimittAny upapedire
pUram apy upalabDAni sAkzAt punar acintayat
aTa vA cArusarvANgI rakzitA svena tejasA
na naSizyati kalyARI nAgnir agnO pravartate
na hi DarmAn manas tasya BAryAm amitatejasaH
svacAritrABiguptAM tAM sprazwum arhati pAvakaH
nUnaM rAmapraBAvena vEdehyAH sukftena ca
yan mAM dahanakarmAyaM nAdahad DavyavAhanaH
trayARAM BaratAdInAM BrAtFRAM devatA ca yA
rAmasya ca manaHkAntA sA kaTaM vinaSizyati
yad vA dahanakarmAyaM sarvatra praBur avyayaH
na me dahati lANgUlaM kaTam AryAM praDakzyati
tapasA satyavAkyena ananyatvAc ca Bartari
api sA nirdahed agniM na tAm agniH praDakzyati
sa taTA cintayaMs tatra devyA Darmaparigraham
SuSrAva hanumAn vAkyaM cAraRAnAM mahAtmanAm
aho Kalu kftaM karma durvizahyaM hanUmatA
agniM visfjatABIkzRaM BImaM rAkzasasadmani
dagDeyaM nagarI laNkA sAwwaprAkAratoraRA
jAnakI na ca dagDeti vismayo 'dButa eva naH
sa nimittES ca dfzwArTEH kAraRES ca mahAguREH
fzivAkyES ca hanumAn aBavat prItamAnasaH
tataH kapiH prAptamanoraTArTas; tAm akzatAM rAjasutAM viditvA
pratyakzatas tAM punar eva dfzwvA; pratiprayARAya matiM cakAra
tatas tu SiMSapAmUle jAnakIM paryavasTitAm
aBivAdyAbravId dizwyA paSyAmi tvAm ihAkzatAm
tatas taM prasTitaM sItA vIkzamARA punaH punaH
BartfsnehAnvitaM vAkyaM hanUmantam aBAzata
kAmam asya tvam evEkaH kAryasya parisADane
paryAptaH paravIraGna yaSasyas te balodayaH
balEs tu saMkulAM kftvA laNkAM parabalArdanaH
mAM nayed yadi kAkutsTas tasya tat sAdfSaM Bavet
tad yaTA tasya vikrAntam anurUpaM mahAtmanaH
Bavaty AhavaSUrasya tattvam evopapAdaya
tad arTopahitaM vAkyaM praSritaM hetusaMhitam
niSamya hanumAMs tasyA vAkyam uttaram abravIt
kzipram ezyati kAkutsTo haryfkzapravarEr vftaH
yas te yuDi vijityArIY SokaM vyapanayizyati
evam ASvAsya vEdehIM hanUmAn mArutAtmajaH
gamanAya matiM kftvA vEdehIm aByavAdayat
tataH sa kapiSArdUlaH svAmisaMdarSanotsukaH
Aruroha giriSrezWam arizwam arimardanaH
tuNgapadmakajuzwABir nIlABir vanarAjiBiH
sAlatAlASvakarRES ca vaMSES ca bahuBir vftam
latAvitAnEr vitatEH puzpavadBir alaMkftam
nAnAmfgagaRAkIrRaM DAtunizyandaBUzitam
bahuprasravaRopetaM SilAsaMcayasaMkawam
maharziyakzaganDarvakiMnaroragasevitam
latApAdapasaMbADaM siMhAkulitakandaram
vyAGrasaMGasamAkIrRaM svAdumUlaPaladrumam
tam ArurohAtibalaH parvataM plavagottamaH
rAmadarSanaSIGreRa praharzeRABicoditaH
tena pAdatalAkrAntA ramyezu girisAnuzu
saGozAH samaSIryanta SilAS cUrRIkftAs tataH
sa tam Aruhya SElendraM vyavarData mahAkapiH
dakziRAd uttaraM pAraM prArTayaMl lavaRAmBasaH
aDiruhya tato vIraH parvataM pavanAtmajaH
dadarSa sAgaraM BImaM mInoraganizevitam
sa mAruta ivAkASaM mArutasyAtmasaMBavaH
prapede hariSArdUlo dakziRAd uttarAM diSam
sa tadA pIqitas tena kapinA parvatottamaH
rarAsa saha tEr BUtEH prAviSad vasuDAtalam
kampamAnES ca SiKarEH patadBir api ca drumEH
tasyoruvegAn maTitAH pAdapAH puzpaSAlinaH
nipetur BUtale rugRAH SakrAyuDahatA iva
kandarodarasaMsTAnAM pIqitAnAM mahOjasAm
siMhAnAM ninado BImo naBo Bindan sa SuSruve
srastavyAvidDavasanA vyAkulIkftaBUzaRA
vidyADaryaH samutpetuH sahasA DaraRIDarAt
atipramARA balino dIptajihvA mahAvizAH
nipIqitaSirogrIvA vyavezwanta mahAhayaH
kiMnaroragaganDarvayakzavidyADarAs taTA
pIqitaM taM nagavaraM tyaktvA gaganam AsTitAH
sa ca BUmiDaraH SrImAn balinA tena pIqitaH
savfkzaSiKarodagrAH praviveSa rasAtalam
daSayojanavistAras triMSadyojanam ucCritaH
DaraRyAM samatAM yAtaH sa baBUva DarADaraH
sacandrakumudaM ramyaM sArkakAraRqavaM SuBam
tizyaSravaRakadambam aBraSEvalaSAdvalam
punarvasu mahAmInaM lohitANgamahAgraham
ErAvatamahAdvIpaM svAtIhaMsaviloqitam
vAtasaMGAtajAtormiM candrAMSuSiSirAmbumat
BujaMgayakzaganDarvaprabudDakamalotpalam
grasamAna ivAkASaM tArADipam ivAliKan
harann iva sanakzatraM gaganaM sArkamaRqalam
mArutasyAlayaM SrImAn kapir vyomacaro mahAn
hanUmAn meGajAlAni vikarzann iva gacCati
pARqurAruRavarRAni nIlamAYjizWakAni ca
haritAruRavarRAni mahABrARi cakASire
praviSann aBrajAlAni nizkramaMS ca punaH punaH
pracCannaS ca prakASaS ca candramA iva lakzyate
nadan nAdena mahatA meGasvanamahAsvanaH
AjagAma mahAtejAH punar maDyena sAgaram
parvatendraM sunABaM ca samupaspfSya vIryavAn
jyAmukta iva nArAco mahAvego 'ByupAgataH
sa kiM cid anusaMprAptaH samAlokya mahAgirim
mahendrameGasaMkASaM nanAda haripuMgavaH
niSamya nadato nAdaM vAnarAs te samantataH
baBUvur utsukAH sarve suhfddarSanakANkziRaH
jAmbavAn sa hariSrezWaH prItisaMhfzwamAnasaH
upAmantrya harIn sarvAn idaM vacanam abravIt
sarvaTA kftakAryo 'sO hanUmAn nAtra saMSayaH
na hy asyAkftakAryasya nAda evaMviDo Bavet
tasyA bAhUruvegaM ca ninAdaM ca mahAtmanaH
niSamya harayo hfzwAH samutpetus tatas tataH
te nagAgrAn nagAgrARi SiKarAc CiKarARi ca
prahfzwAH samapadyanta hanUmantaM didfkzavaH
te prItAH pAdapAgrezu gfhya SAKAH supuzpitAH
vAsAMsIva prakASAni samAviDyanta vAnarAH
tam aBraGanasaMkASam ApatantaM mahAkapim
dfzwvA te vAnarAH sarve tasTuH prAYjalayas tadA
tatas tu vegavAMs tasya girer giriniBaH kapiH
nipapAta mahendrasya SiKare pAdapAkule
tatas te prItamanasaH sarve vAnarapuMgavAH
hanUmantaM mahAtmAnaM parivAryopatasTire
parivArya ca te sarve parAM prItim upAgatAH
prahfzwavadanAH sarve tam arogam upAgatam
upAyanAni cAdAya mUlAni ca PalAni ca
pratyarcayan hariSrezWaM harayo mArutAtmajam
vinedur muditAH ke cic cakruH kila kilAM taTA
hfzwAH pAdapaSAKAS ca Aninyur vAnararzaBAH
hanUmAMs tu gurUn vfdDAY jAmbavat pramuKAMs tadA
kumAram aNgadaM cEva so 'vandata mahAkapiH
sa tAByAM pUjitaH pUjyaH kapiBiS ca prasAditaH
dfzwA devIti vikrAntaH saMkzepeRa nyavedayat
nizasAda ca hastena gfhItvA vAlinaH sutam
ramaRIye vanoddeSe mahendrasya gires tadA
hanUmAn abravId Dfzwas tadA tAn vAnararzaBAn
aSokavanikAsaMsTA dfzwA sA janakAtmajA
rakzyamARA suGorABI rAkzasIBir aninditA
ekaveRIDarA bAlA rAmadarSanalAlasA
upavAsapariSrAntA malinA jawilA kfSA
tato dfzweti vacanaM mahArTam amftopamam
niSamya mAruteH sarve muditA vAnarA Bavan
kzveqanty anye nadanty anye garjanty anye mahAbalAH
cakruH kila kilAm anye pratigarjanti cApare
ke cid ucCritalANgUlAH prahfzwAH kapikuYjarAH
aYcitAyatadIrGARi lANgUlAni pravivyaDuH
apare tu hanUmantaM vAnarA vAraRopamam
Aplutya giriSfNgeByaH saMspfSanti sma harzitAH
uktavAkyaM hanUmantam aNgadas tu tadAbravIt
sarvezAM harivIrARAM maDye vAcam anuttamAm
sattve vIrye na te kaS cit samo vAnaravidyate
yad avaplutya vistIrRaM sAgaraM punar AgataH
dizwyA dfzwA tvayA devI rAmapatnI yaSasvinI
dizwyA tyakzyati kAkutsTaH SokaM sItA viyogajam
tato 'NgadaM hanUmantaM jAmbavantaM ca vAnarAH
parivArya pramuditA Bejire vipulAH SilAH
SrotukAmAH samudrasya laNGanaM vAnarottamAH
darSanaM cApi laNkAyAH sItAyA rAvaRasya ca
tasTuH prAYjalayaH sarve hanUmad vadanonmuKAH
tasTO tatrANgadaH SrImAn vAnarEr bahuBir vftaH
upAsyamAno vibuDEr divi devapatir yaTA
hanUmatA kIrtimatA yaSasvinA; taTANgadenANgadabadDabAhunA
mudA tadADyAsitam unnataM mahan; mahIDarAgraM jvalitaM SriyABavat
tatas tasya gireH SfNge mahendrasya mahAbalAH
hanumatpramuKAH prItiM harayo jagmur uttamAm
taM tataH pratisaMhfzwaH prItimantaM mahAkapim
jAmbavAn kAryavfttAntam apfcCad anilAtmajam
kaTaM dfzwA tvayA devI kaTaM vA tatra vartate
tasyAM vA sa kaTaM vfttaH krUrakarmA daSAnanaH
tattvataH sarvam etan naH prabrUhi tvaM mahAkape
SrutArTAS cintayizyAmo BUyaH kAryaviniScayam
yaS cArTas tatra vaktavyo gatEr asmABir AtmavAn
rakzitavyaM ca yat tatra tad BavAn vyAkarotu naH
sa niyuktas tatas tena saMprahfzwatanUruhaH
namasyaY SirasA devyE sItAyE pratyaBAzata
pratyakzam eva BavatAM mahendrAgrAt Kam AplutaH
udaDer dakziRaM pAraM kANkzamARaH samAhitaH
gacCataS ca hi me GoraM viGnarUpam ivABavat
kAYcanaM SiKaraM divyaM paSyAmi sumanoharam
sTitaM panTAnam Avftya mene viGnaM ca taM nagam
upasaMgamya taM divyaM kAYcanaM nagasattamam
kftA me manasA budDir Bettavyo 'yaM mayeti ca
prahataM ca mayA tasya lANgUlena mahAgireH
SiKaraM sUryasaMkASaM vyaSIryata sahasraDA
vyavasAyaM ca me budDvA sa hovAca mahAgiriH
putreti maDurAM bARIM manaHprahlAdayann iva
pitfvyaM cApi mAM vidDi saKAyaM mAtariSvanaH
mEnAkam iti viKyAtaM nivasantaM mahodaDO
pakzvavantaH purA putra baBUvuH parvatottamAH
CandataH pfTivIM cerur bADamAnAH samantataH
SrutvA nagAnAM caritaM mahendraH pAkaSAsanaH
cicCeda BagavAn pakzAn vajreREzAM sahasraSaH
ahaM tu mokzitas tasmAt tava pitrA mahAtmanA
mArutena tadA vatsa prakzipto 'smi mahArRave
rAmasya ca mayA sAhye vartitavyam ariMdama
rAmo DarmaBftAM SrezWo mahendrasamavikramaH
etac CrutvA mayA tasya mEnAkasya mahAtmanaH
kAryam Avedya tu girer udDataM ca mano mama
tena cAham anujYAto mEnAkena mahAtmanA
uttamaM javam AsTAya Sezam aDvAnam AsTitaH
tato 'haM suciraM kAlaM vegenAByagamaM paTi
tataH paSyAmy ahaM devIM surasAM nAgamAtaram
samudramaDye sA devI vacanaM mAm aBAzata
mama BakzyaH pradizwas tvam amArEr harisattamam
tatas tvAM BakzayizyAmi vihitas tvaM cirasya me
evam uktaH surasayA prAYjaliH praRataH sTitaH
vivarRavadano BUtvA vAkyaM cedam udIrayam
rAmo dASaraTiH SrImAn pravizwo daRqakAvanam
lakzmaRena saha BrAtrA sItayA ca paraMtapaH
tasya sItA hftA BAryA rAvaRena durAtmanA
tasyAH sakASaM dUto 'haM gamizye rAmaSAsanAt
kartum arhasi rAmasya sAhyaM vizayavAsini
aTa vA mETilIM dfzwvA rAmaM cAklizwakAriRam
AgamizyAmi te vaktraM satyaM pratiSfRoti me
evam uktA mayA sA tu surasA kAmarUpiRI
abravIn nAtivarteta kaS cid eza varo mama
evam uktaH surasayA daSayojanam AyataH
tato 'rDaguRavistAro baBUvAhaM kzaRena tu
matpramARAnurUpaM ca vyAditaM tanmuKaM tayA
tad dfzwvA vyAditaM tv AsyaM hrasvaM hy akaravaM vapuH
tasmin muhUrte ca punar baBUvANguzWasaMmitaH
aBipatyASu tad vaktraM nirgato 'haM tataH kzaRAt
abravIt surasA devI svena rUpeRa mAM punaH
arTasidDyE hariSrezWa gacCa sOmya yaTAsuKam
samAnaya ca vEdehIM rAGaveRa mahAtmanA
suKI Bava mahAbAho prItAsmi tava vAnara
tato 'haM sADu sADvIti sarvaBUtEH praSaMsitaH
tato 'ntarikzaM vipulaM pluto 'haM garuqo yaTA
CAyA me nigfhItA ca na ca paSyAmi kiM cana
so 'haM vigatavegas tu diSo daSa vilokayan
na kiM cit tatra paSyAmi yena me 'pahftA gatiH
tato me budDir utpannA kiM nAma gamane mama
IdfSo viGna utpanno rUpaM yatra na dfSyate
aDo BAgena me dfzwiH SocatA pAtitA mayA
tato 'drAkzam ahaM BImAM rAkzasIM salile SayAm
prahasya ca mahAnAdam ukto 'haM BImayA tayA
avasTitam asaMBrAntam idaM vAkyam aSoBanam
kvAsi gantA mahAkAya kzuDitAyA mamepsitaH
BakzaH prIRaya me dehaM ciram AhAravarjitam
bAQam ity eva tAM vARIM pratyagfhRAm ahaM tataH
Asya pramARAd aDikaM tasyAH kAyam apUrayam
tasyAS cAsyaM mahad BImaM varDate mama BakzaRe
na ca mAM sA tu bubuDe mama vA vikftaM kftam
tato 'haM vipulaM rUpaM saMkzipya nimizAntarAt
tasyA hfdayam AdAya prapatAmi naBastalam
sA visfzwaBujA BImA papAta lavaRAmBasi
mayA parvatasaMkASA nikfttahfdayA satI
SfRomi KagatAnAM ca sidDAnAM cAraREH saha
rAkzasI siMhikA BImA kzipraM hanumatA hftA
tAM hatvA punar evAhaM kftyam AtyayikaM smaran
gatvA ca mahad aDvAnaM paSyAmi nagamaRqitam
dakziRaM tIram udaDer laNkA yatra ca sA purI
astaM dinakare yAte rakzasAM nilayaM purIm
pravizwo 'ham avijYAto rakzoBir BImavikramEH
tatrAhaM sarvarAtraM tu vicinvaY janakAtmajAm
rAvaRAntaHpuragato na cApaSyaM sumaDyamAm
tataH sItAm apaSyaMs tu rAvaRasya niveSane
SokasAgaram AsAdya na pAram upalakzaye
SocatA ca mayA dfzwaM prAkAreRa samAvftam
kAYcanena vikfzwena gfhopavanam uttamam
sa prAkAram avaplutya paSyAmi bahupAdapam
aSokavanikAmaDye SiMSapApAdapo mahAn
tam Aruhya ca paSyAmi kAYcanaM kadalI vanam
adUrAc CiMSapAvfkzAt paSyAmi vanavarRinIm
SyAmAM kamalapatrAkzIm upavAsakfSAnanAm
rAkzasIBir virUpABiH krUrABir aBisaMvftAm
mAMsaSoRitaBakzyABir vyAGrIBir hariRIM yaTA
tAM dfzwvA tAdfSIM nArIM rAmapatnIm aninditAm
tatrEva SiMSapAvfkze paSyann aham avasTitaH
tato halahalASabdaM kAYcInUpuramiSritam
SfRomy aDikagamBIraM rAvaRasya niveSane
tato 'haM paramodvignaH svarUpaM pratyasaMharam
ahaM ca SiMSapAvfkze pakzIva gahane sTitaH
tato rAvaRadArAS ca rAvaRaS ca mahAbalaH
taM deSaM samanuprAptA yatra sItABavat sTitA
taM dfzwvATa varArohA sItA rakzogaReSvaram
saMkucyorU stanO pInO bAhuByAM pariraBya ca
tAm uvAca daSagrIvaH sItAM paramaduHKitAm
avAkSirAH prapatito bahu manyasva mAm iti
yadi cet tvaM tu mAM darpAn nABinandasi garvite
dvimAsAnantaraM sIte pAsyAmi ruDiraM tava
etac CrutvA vacas tasya rAvaRasya durAtmanaH
uvAca paramakrudDA sItA vacanam uttamam
rAkzasADama rAmasya BAryAm amitatejasaH
ikzvAkukulanATasya snuzAM daSaraTasya ca
avAcyaM vadato jihvA kaTaM na patitA tava
kiMsvid vIryaM tavAnArya yo mAM Bartur asaMniDO
apahftyAgataH pApa tenAdfzwo mahAtmanA
na tvaM rAmasya sadfSo dAsye 'py asyA na yujyase
yajYIyaH satyavAk cEva raRaSlAGI ca rAGavaH
jAnakyA paruzaM vAkyam evam ukto daSAnanaH
jajvAla sahasA kopAc citAsTa iva pAvakaH
vivftya nayane krUre muzwim udyamya dakziRam
mETilIM hantum ArabDaH strIBir hAhAkftaM tadA
strIRAM maDyAt samutpatya tasya BAryA durAtmanaH
varA mandodarI nAma tayA sa pratizeDitaH
uktaS ca maDurAM vARIM tayA sa madanArditaH
sItayA tava kiM kAryaM mahendrasamavikrama
mayA saha ramasvAdya madviSizwA na jAnakI
devaganDarvakanyABir yakzakanyABir eva ca
sArDaM praBo ramasveha sItayA kiM karizyasi
tatas tABiH sametABir nArIBiH sa mahAbalaH
utTApya sahasA nIto BavanaM svaM niSAcaraH
yAte tasmin daSagrIve rAkzasyo vikftAnanAH
sItAM nirBartsayAm Asur vAkyEH krUrEH sudAruREH
tfRavad BAzitaM tAsAM gaRayAm Asa jAnakI
tarjitaM ca tadA tAsAM sItAM prApya nirarTakam
vfTAgarjitaniScezwA rAkzasyaH piSitASanAH
rAvaRAya SaSaMsus tAH sItAvyavasitaM mahat
tatas tAH sahitAH sarvA vihatASA nirudyamAH
parikzipya samantAt tAM nidrAvaSam upAgatAH
tAsu cEva prasuptAsu sItA Bartfhite ratA
vilapya karuRaM dInA praSuSoca suduHKitA
tAM cAhaM tAdfSIM dfzwvA sItAyA dAruRAM daSAm
cintayAm Asa viSrAnto na ca me nirvftaM manaH
saMBAzaRArTe ca mayA jAnakyAS cintito viDiH
ikzvAkukulavaMSas tu tato mama puraskftaH
SrutvA tu gaditAM vAcaM rAjarzigaRapUjitAm
pratyaBAzata mAM devI bAzpEH pihitalocanA
kas tvaM kena kaTaM ceha prApto vAnarapuMgava
kA ca rAmeRa te prItis tan me SaMsitum arhasi
tasyAs tadvacanaM SrutvA aham apy abruvaM vacaH
devi rAmasya Bartus te sahAyo BImavikramaH
sugrIvo nAma vikrAnto vAnarendo mahAbalaH
tasya mAM vidDi BftyaM tvaM hanUmantam ihAgatam
BartrAhaM prahitas tuByaM rAmeRAklizwakarmaRA
idaM ca puruzavyAGraH SrImAn dASaraTiH svayam
aNgulIyam aBijYAnam adAt tuByaM yaSasvini
tad icCAmi tvayAjYaptaM devi kiM karavARy aham
rAmalakzmaRayoH pArSvaM nayAmi tvAM kim uttaram
etac CrutvA viditvA ca sItA janakanandinI
Aha rAvaRam utsAdya rAGavo mAM nayatv iti
praRamya SirasA devIm aham AryAm aninditAm
rAGavasya manohlAdam aBijYAnam ayAcizam
evam uktA varArohA maRipravaram uttamam
prAyacCat paramodvignA vAcA mAM saMdideSa ha
tatas tasyE praRamyAhaM rAjaputryE samAhitaH
pradakziRaM parikrAmam ihAByudgatamAnasaH
uttaraM punar evAha niScitya manasA tadA
hanUman mama vfttAntaM vaktum arhasi rAGave
yaTA SrutvEva nacirAt tAv uBO rAmalakzmaRO
sugrIvasahitO vIrAv upeyAtAM taTA kuru
yady anyaTA Baved etad dvO mAsO jIvitaM mama
na mAM drakzyati kAkutsTo mriye sAham anATavat
tac CrutvA karuRaM vAkyaM kroDo mAm aByavartata
uttaraM ca mayA dfzwaM kAryaSezam anantaram
tato 'varData me kAyas tadA parvatasaMniBaH
yudDakANkzI vanaM tac ca vinASayitum AraBe
tad BagnaM vanazaRqaM tu BrAntatrastamfgadvijam
pratibudDA nirIkzante rAkzasyo vikftAnanAH
mAM ca dfzwvA vane tasmin samAgamya tatas tataH
tAH samaByAgatAH kzipraM rAvaRAyAcacakzire
rAjan vanam idaM durgaM tava BagnaM durAtmanA
vAnareRa hy avijYAya tava vIryaM mahAbala
durbudDes tasya rAjendra tava vipriyakAriRaH
vaDam AjYApaya kzipraM yaTAsO vilayaM vrajet
tac CrutvA rAkzasendreRa visfzwA BfSadurjayAH
rAkzasAH kiMkarA nAma rAvaRasya mano'nugAH
tezAm aSItisAhasraM SUlamudgarapARinAm
mayA tasmin vanoddeSe pariGeRa nizUditam
tezAM tu hataSezA ye te gatA laGuvikramAH
nihataM ca mayA sEnyaM rAvaRAyAcacakzire
tato me budDir utpannA cEtyaprAsAdam Akramam
tatrasTAn rAkzasAn hatvA SataM stamBena vE punaH
lalAma BUto laNkAyA mayA viDvaMsito ruzA
tataH prahastasya sutaM jambumAlinam AdiSat
tam ahaM balasaMpannaM rAkzasaM raRakovidam
pariGeRAtiGoreRa sUdayAmi sahAnugam
tac CrutvA rAkzasendras tu mantriputrAn mahAbalAn
padAtibalasaMpannAn prezayAm Asa rAvaRaH
pariGeREva tAn sarvAn nayAmi yamasAdanam
mantriputrAn hatAY SrutvA samare laGuvikramAn
paYcasenAgragAY SUrAn prezayAm Asa rAvaRaH
tAn ahaM saha sEnyAn vE sarvAn evAByasUdayam
tataH punar daSagrIvaH putram akzaM mahAbalam
bahuBI rAkasEH sArDaM prezayAm Asa saMyuge
taM tu mandodarI putraM kumAraM raRapaRqitam
sahasA KaM samutkrAntaM pAdayoS ca gfhItavAn
carmAsinaM SataguRaM BrAmayitvA vyapezayam
tam akzam AgataM BagnaM niSamya sa daSAnanaH
tata indrajitaM nAma dvitIyaM rAvaRaH sutam
vyAdideSa susaMkrudDo balinaM yudDadurmadam
tasyApy ahaM balaM sarvaM taM ca rAkzasapuMgavam
nazwOjasaM raRe kftvA paraM harzam upAgamam
mahatA hi mahAbAhuH pratyayena mahAbalaH
prezito rAvaRenEza saha vIrEr madotkawEH
brAhmeRAstreRa sa tu mAM prabaDnAc cAtivegataH
rajjUBir aBibaDnanti tato mAM tatra rAkzasAH
rAvaRasya samIpaM ca gfhItvA mAm upAnayan
dfzwvA saMBAzitaS cAhaM rAvaRena durAtmanA
pfzwaS ca laNkAgamanaM rAkzasAnAM ca tad vaDam
tat sarvaM ca mayA tatra sItArTam iti jalpitam
asyAhaM darSanAkANkzI prAptas tvadBavanaM viBo
mArutasyOrasaH putro vAnaro hanumAn aham
rAmadUtaM ca mAM vidDi sugrIvasacivaM kapim
so 'haM dOtyena rAmasya tvatsamIpam ihAgataH
SfRu cApi samAdeSaM yad ahaM prabravImi te
rAkzaseSa harISas tvAM vAkyam Aha samAhitam
DarmArTakAmasahitaM hitaM paTyam ivASanam
vasato fzyamUke me parvate vipuladrume
rAGavo raRavikrAnto mitratvaM samupAgataH
tena me kaTitaM rAjan BAryA me rakzasA hftA
tatra sAhAyyahetor me samayaM kartum arhasi
vAlinA hftarAjyena sugrIveRa saha praBuH
cakre 'gnisAkzikaM sakyaM rAGavaH sahalakzmaRaH
tena vAlinam utsAdya SareREkena saMyuge
vAnarARAM mahArAjaH kftaH saMplavatAM praBuH
tasya sAhAyyam asmABiH kAryaM sarvAtmanA tv iha
tena prasTApitas tuByaM samIpam iha DarmataH
kzipram AnIyatAM sItA dIyatAM rAGavasya ca
yAvan na harayo vIrA viDamanti balaM tava
vAnarARAM praBavo hi na kena viditaH purA
devatAnAM sakASaM ca ye gacCanti nimantritAH
iti vAnararAjas tvAm Ahety aBihito mayA
mAm Ekzata tato ruzwaS cakzuzA pradahann iva
tena vaDyo 'ham AjYapto rakzasA rOdrakarmaRA
tato viBIzaRo nAma tasya BrAtA mahAmatiH
tena rAkzasarAjo 'sO yAcito mama kAraRAt
dUtavaDyA na dfzwA hi rAjaSAstrezu rAkzasa
dUtena veditavyaM ca yaTArTaM hitavAdinA
sumahaty aparADe 'pi dUtasyAtulavikramaH
virUpakaraRaM dfzwaM na vaDo 'stIha SAstrataH
viBIzaRenEvam ukto rAvaRaH saMdideSa tAn
rAkzasAn etad evAdya lANgUlaM dahyatAm iti
tatas tasya vacaH SrutvA mama pucCaM samantataH
vezwitaM SaRavalkES ca pawEH kArpAsakEs taTA
rAkzasAH sidDasaMnAhAs tatas te caRqavikramAH
tad AdIpyanta me pucCaM hanantaH kAzWamuzwiBiH
badDasya bahuBiH pASEr yantritasya ca rAkzasEH
na me pIqA Bavet kA cid didfkzor nagarIM divA
tatas te rAkzasAH SUrA badDaM mAm agnisaMvftam
aGozayan rAjamArge nagaradvAram AgatAH
tato 'haM sumahad rUpaM saMkzipya punar AtmanaH
vimocayitvA taM banDaM prakftizWaH sTitaH punaH
AyasaM pariGaM gfhya tAni rakzAMsy asUdayam
tatas tan nagaradvAraM vegenAplutavAn aham
pucCena ca pradIptena tAM purIM sAwwagopurAm
dahAmy aham asaMBrAnto yugAntAgnir iva prajAH
dagDvA laNkAM punaS cEva SaNkA mAm aByavartata
dahatA ca mayA laNkAM daGdA sItA na saMSayaH
aTAhaM vAcam aSrOzaM cAraRAnAM SuBAkzarAm
jAnakI na ca dagDeti vismayodantaBAziRAm
tato me budDir utpannA SrutvA tAm adButAM giram
punar dfzwA ca vEdehI visfzwaS ca tayA punaH
rAGavasya praBAvena BavatAM cEva tejasA
sugrIvasya ca kAryArTaM mayA sarvam anuzWitam
etat sarvaM mayA tatra yaTAvad upapAditam
atra yan na kftaM SezaM tat sarvaM kriyatAm iti
etad AKyAnaM tat sarvaM hanUmAn mArutAtmajaH
BUyaH samupacakrAma vacanaM vaktum uttaram
saPalo rAGavodyogaH sugrIvasya ca saMBramaH
SIlam AsAdya sItAyA mama ca plavanaM mahat
AryAyAH sadfSaM SIlaM sItAyAH plavagarzaBAH
tapasA DArayel lokAn krudDA vA nirdahed api
sarvaTAtipravfdDo 'sO rAvaRo rAkzasADipaH
yasya tAM spfSato gAtraM tapasA na vinASitam
na tad agniSiKA kuryAt saMspfzwA pARinA satI
janakasyAtmajA kuryAd utkroDakaluzIkftA
aSokavanikAmaDye rAvaRasya durAtmanaH
aDastAc CiMSapAvfkze sADvI karuRam AsTitA
rAkzasIBiH parivftA SokasaMtApakarSitA
meGaleKAparivftA candraleKeva nizpraBA
acintayantI vEdehI rAvaRaM baladarpitam
pativratA ca suSroRI avazwabDA ca jAnakI
anuraktA hi vEdehI rAmaM sarvAtmanA SuBA
ananyacittA rAme ca pOlomIva puraMdare
tad ekavAsaHsaMvItA rajoDvastA taTEva ca
SokasaMtApadInANgI sItA Bartfhite ratA
sA mayA rAkzasI maDye tarjyamAnA muhur muhuH
rAkzasIBir virUpABir dfzwA hi pramadA vane
ekaveRIDarA dInA BartfcintAparAyaRA
aDaHSayyA vivarRANgI padminIva himAgame
rAvaRAd vinivfttArTA martavyakftaniScayA
kaTaM cin mfgaSAvAkzI viSvAsam upapAditA
tataH saMBAzitA cEva sarvam arTaM ca darSitA
rAmasugrIvasaKyaM ca SrutvA prItim upAgatA
niyataH samudAcAro Baktir Bartari cottamA
yan na hanti daSagrIvaM sa mahAtmA daSAnanaH
nimittamAtraM rAmas tu vaDe tasya Bavizyati
evam Aste mahABAgA sItA SokaparAyaRA
yad atra pratikartavyaM tat sarvam upapAdyatAm
tasya tadvacanaM SrutvA vAlisUnur aBAzata
jAmbavatpramuKAn sarvAn anujYApya mahAkapIn
asminn evaMgate kArye BavatAM ca nivedite
nyAyyaM sma saha vEdehyA drazwuM tO pArTivAtmajO
aham eko 'pi paryAptaH sarAkzasagaRAM purIm
tAM laNkAM tarasA hantuM rAvaRaM ca mahAbalam
kiM punaH sahito vIrEr balavadBiH kftAtmaBiH
kftAstrEH plavagEH SaktEr BavadBir vijayEziBiH
ahaM tu rAvaRaM yudDe sasEnyaM sapuraHsaram
saputraM viDamizyAmi sahodarayutaM yuDi
brAhmam EndraM ca rOdraM ca vAyavyaM vAruRaM taTA
yadi Sakrajito 'strARi durnirIkzyARi saMyuge
tAny ahaM viDamizyAmi nihanizyAmi rAkzasAn
BavatAm aByanujYAto vikramo me ruRadDi tam
mayAtulA visfzwA hi SElavfzwir nirantarA
devAn api raRe hanyAt kiM punas tAn niSAcarAn
sAgaro 'py atiyAd velAM mandaraH pracaled api
na jAmbavantaM samare kampayed arivAhinI
sarvarAkzasasaMGAnAM rAkzasA ye ca pUrvakAH
alam eko vinASAya vIro vAyusutaH kapiH
panasasyoruvegena nIlasya ca mahAtmanaH
mandaro 'py avaSIryeta kiM punar yuDi rAkzasAH
sadevAsurayudDezu ganDarvoragapakzizu
mEndasya pratiyodDAraM SaMsata dvividasya vA
aSviputrO mahAvegAv etO plavagasattamO
pitAmahavarotsekAt paramaM darpam AsTitO
aSvinor mAnanArTaM hi sarvalokapitAmahaH
sarvAvaDyatvam atulam anayor dattavAn purA
varotsekena mattO ca pramaTya mahatIM camUm
surARAm amftaM vIrO pItavantO plavaMgamO
etAv eva hi saMkrudDO savAjiraTakuYjarAm
laNkAM nASayituM SaktO sarve tizWantu vAnarAH
ayuktaM tu vinA devIM dfzwabadBiH plavaMgamAH
samIpaM gantum asmABI rAGavasya mahAtmanaH
dfzwA devI na cAnItA iti tatra nivedanam
ayuktam iva paSyAmi BavadBiH KyAtavikramEH
na hi vaH plavate kaS cin nApi kaS cit parAkrame
tulyaH sAmaradEtyezu lokezu harisattamAH
tezv evaM hatavIrezu rAkzasezu hanUmatA
kim anyad atra kartavyaM gfhItvA yAma jAnakIm
tam evaM kftasaMkalpaM jAmbavAn harisattamaH
uvAca paramaprIto vAkyam arTavad arTavit
na tAvad ezA matir akzamA no; yaTA BavAn paSyati rAjaputra
yaTA tu rAmasya matir nivizwA; taTA BavAn paSyatu kAryasidDim
tato jAmbavato vAkyam agfhRanta vanOkasaH
aNgadapramuKA vIrA hanUmAMS ca mahAkapiH
prItimantas tataH sarve vAyuputrapuraHsarAH
mahendrAgraM parityajya pupluvuH plavagarzaBAH
merumandarasaMkASA mattA iva mahAgajAH
CAdayanta ivAkASaM mahAkAyA mahAbalAH
saBAjyamAnaM BUtEs tam AtmavantaM mahAbalam
hanUmantaM mahAvegaM vahanta iva dfzwiBiH
rAGave cArTanirvfttiM BartuS ca paramaM yaSaH
samADAya samfdDArTAH karmasidDiBir unnatAH
priyAKyAnonmuKAH sarve sarve yudDABinandinaH
sarve rAmapratIkAre niScitArTA manasvinaH
plavamAnAH Kam Aplutya tatas te kAnanOkzakaH
nandanopamam Asedur vanaM drumalatAyutam
yat tan maDuvanaM nAma sugrIvasyABirakzitam
aDfzyaM sarvaBUtAnAM sarvaBUtamanoharam
yad rakzati mahAvIryaH sadA daDimuKaH kapiH
mAtulaH kapimuKyasya sugrIvasya mahAtmanaH
te tad vanam upAgamya baBUvuH paramotkawAH
vAnarA vAnarendrasya manaHkAntatamaM mahat
tatas te vAnarA hfzwA dfzwvA maDuvanaM mahat
kumAram aByayAcanta maDUni maDupiNgalAH
tataH kumAras tAn vfdDAY jAmbavatpramuKAn kapIn
anumAnya dadO tezAM nisargaM maDuBakzaRe
tataS cAnumatAH sarve saMprahfzwA vanOkasaH
muditAS ca tatas te ca pranftyanti tatas tataH
gAyanti ke cit praRamanti ke cin; nftyanti ke cit prahasanti ke cit
patanti ke cid vicaranti ke cit; plavanti ke cit pralapanti ke cit
parasparaM ke cid upASrayante; parasparaM ke cid atibruvante
drumAd drumaM ke cid aBiplavante; kzitO nagAgrAn nipatanti ke cit
mahItalAt ke cid udIrRavegA; mahAdrumAgrARy aBisaMpatante
gAyantam anyaH prahasann upEti; hasantam anyaH prahasann upEti
rudantam anyaH prarudann upEti; nudantam anyaH praRudann upEti
samAkulaM tat kapisEnyam AsIn; maDuprapAnotkawa sattvacezwam
na cAtra kaS cin na baBUva matto; na cAtra kaS cin na baBUva tfpto
tato vanaM tat pariBakzyamARaM; drumAMS ca viDvaMsitapatrapuzpAn
samIkzya kopAd daDivaktranAmA; nivArayAm Asa kapiH kapIMs tAn
sa tEH pravfdDEH pariBartsyamAno; vanasya goptA harivIravfdDaH
cakAra BUyo matim ugratejA; vanasya rakzAM prati vAnareByaH
uvAca kAMS cit paruzARi Dfzwam; asaktam anyAMS ca talEr jaGAna
sametya kES cit kalahaM cakAra; taTEva sAmnopajagAma kAMS cit
sa tEr madAc cAprativArya vegEr; balAc ca tenAprativAryamAREH
praDarzitas tyaktaBayEH sametya; prakfzyate cApy anavekzya dozam
naKEs tudanto daSanEr daSantas; talES ca pAdES ca samApnuvantaH
madAt kapiM taM kapayaH samagrA; mahAvanaM nirvizayaM ca cakruH
tAn uvAca hariSrezWo hanUmAn vAnararzaBaH
avyagramanaso yUyaM maDu sevata vAnarAH
SrutvA hanumato vAkyaM harIRAM pravaro 'NgadaH
pratyuvAca prasannAtmA pibantu harayo maDu
avaSyaM kftakAryasya vAkyaM hanumato mayA
akAryam api kartavyaM kim aNga punar IdfSam
andagasya muKAc CrutvA vacanaM vAnararzaBAH
sADu sADv iti saMhfzwA vAnarAH pratyapUjayan
pUjayitvANgadaM sarve vAnarA vAnararzaBam
jagmur maDuvanaM yatra nadIvega iva drutam
te prahfzwA maDuvanaM pAlAn Akramya vIryataH
atisargAc ca pawavo dfzwvA SrutvA ca mETilIm
utpatya ca tataH sarve vanapAlAn samAgatAH
tAqayanti sma SataSaH saktAn maDuvane tadA
maDUni droRamAtrARi bahuBiH parigfhya te
Gnanti sma sahitAH sarve Bakzayanti taTApare
ke cit pItvApaviDyanti maDUni maDupiNgalAH
maDUccizwena ke cic ca jaGnur anyonyam utkawAH
apare vfkzamUlezu SAKAM gfhya vyavasTitaH
atyarTaM ca madaglAnAH parRAny AstIrya Serate
unmattaBUtAH plavagA maDumattAS ca hfzwavat
kzipanty api taTAnyonyaM sKalanty api taTApare
ke cit kzveqAn prakurvanti ke cit kUjanti hfzwavat
harayo maDunA mattAH ke cit suptA mahItale
ye 'py atra maDupAlAH syuH prezyA daDimuKasya tu
te 'pi tEr vAnarEr BImEH pratizidDA diSo gatAH
jAnuBiS ca prakfzwAS ca devamArgaM ca darSitAH
abruvan paramodvignA gatvA daDimuKaM vacaH
hanUmatA dattavarEr hataM maDuvanaM balAt
vayaM ca jAnuBiH kfzwA devamArgaM ca darSitAH
tato daDimuKaH krudDo vanapas tatra vAnaraH
hataM maDuvanaM SrutvA sAntvayAm Asa tAn harIn
etAgacCata gacCAmo vAnarAn atidarpitAn
balenAvArayizyAmo maDu Bakzayato vayam
SrutvA daDimuKasyedaM vacanaM vAnararzaBAH
punar vIrA maDuvanaM tenEva sahitA yayuH
maDye cEzAM daDimuKaH pragfhya sumahAtarum
samaByaDAvad vegenA te ca sarve plavaMgamAH
te SilAH pAdapAMS cApi pAzARAMS cApi vAnarAH
gfhItvAByAgaman krudDA yatra te kapikuYjarAH
te svAmivacanaM vIrA hfdayezv avasajya tat
tvarayA hy aByaDAvanta sAlatAlaSilAyuDAH
vfkzasTAMS ca talasTAMS ca vAnarAn baladarpitAn
aByakrAmanta te vIrAH pAlAs tatra sahasraSaH
aTa dfzwvA daDimuKaM krudDaM vAnarapuMgavAH
aByaDAvanta vegena hanUmatpramuKAs tadA
taM savfkzaM mahAbAhum ApatantaM mahAbalam
AryakaM prAharat tatra bAhuByAM kupito 'NgadaH
madAnDaS a na vedEnam Aryako 'yaM mameti saH
aTEnaM nizpipezASu vegavad vasuDAtale
sa BagnabAhur vimuKo vihvalaH SoRitokzitaH
mumoha sahasA vIro muhUrtaM kapikuYjaraH
sa kaTaM cid vimuktas tEr vAnarEr vAnararzaBaH
uvAcEkAntam Agamya BftyAMs tAn samupAgatAn
ete tizWantu gacCAmo BartA no yatra vAnaraH
sugrIvo vipulagrIvaH saha rAmeRa tizWati
sarvaM cEvANgade dozaM SrAvayizyAmi pArTiva
amarzI vacanaM SrutvA GAtayizyati vAnarAn
izwaM maDuvanaM hy etat sugrIvasya mahAtmanaH
pitfpEtAmahaM divyaM devEr api durAsadam
sa vAnarAn imAn sarvAn maDulubDAn gatAyuzaH
GAtayizyati daRqena sugrIvaH sasuhfjjanAn
vaDyA hy ete durAtmAno nfpAjYA pariBAvinaH
amarzapraBavo rozaH saPalo no Bavizyati
evam uktvA daDimuKo vanapAlAn mahAbalaH
jagAma sahasotpatya vanapAlEH samanvitaH
nimezAntaramAtreRa sa hi prApto vanAlayaH
sahasrAMSusuto DImAn sugrIvo yatra vAnaraH
rAmaM ca lakzmaRaM cEva dfzwvA sugrIvam eva ca
samapratizWAM jagatIm AkASAn nipapAta ha
sa nipatya mahAvIryaH sarvEs tEH parivAritaH
harir daDimuKaH pAlEH pAlAnAM parameSvaraH
sa dInavadano BUtvA kftvA Sirasi cAYjalim
sugrIvasya SuBO mUrDnA caraRO pratyapIqayat
tato mUrDnA nipatitaM vAnaraM vAnararzaBaH
dfzwvEvodvignahfdayo vAkyam etad uvAca ha
uttizWottizWa kasmAt tvaM pAdayoH patito mama
aBayaM te Baved vIra satyam evABiDIyatAm
sa tu viSvAsitas tena sugrIveRa mahAtmanA
utTAya ca mahAprAjYo vAkyaM daDimuKo 'bravIt
nEvarkzarajasA rAjan na tvayA nApi vAlinA
vanaM nisfzwapUrvaM hi BakzitaM tat tu vAnarEH
eBiH praDarzitAS cEva vAritA vanarakziBiH
maDUny acintayitvemAn Bakzayanti pibanti ca
Sizwam atrApaviDyanti Bakzayanti taTApare
nivAryamARAs te sarve BruvO vE darSayanti hi
ime hi saMrabDatarAs taTA tEH saMpraDarzitAH
vArayanto vanAt tasmAt krudDEr vAnarapuMgavEH
tatas tEr bahuBir vIrEr vAnarEr vAnararzaBAH
saMraktanayanEH kroDAd DarayaH saMpracAlitAH
pARiBir nihatAH ke cit ke cij jAnuBir AhatAH
prakfzwAS ca yaTAkAmaM devamArgaM ca darSitAH
evam ete hatAH SUrAs tvayi tizWati Bartari
kftsnaM maDuvanaM cEva prakAmaM tEH praBakzyate
evaM vijYApyamAnaM tu sugrIvaM vAnararzaBam
apfcCat taM mahAprAjYo lakzmaRaH paravIrahA
kim ayaM vAnaro rAjan vanapaH pratyupasTitaH
kaM cArTam aBinirdiSya duHKito vAkyam abravIt
evam uktas tu sugrIvo lakzmaRena mahAtmanA
lakzmaRaM pratyuvAcedaM vAkyaM vAkyaviSAradaH
Arya lakzmaRa saMprAha vIro daDimuKaH kapiH
aNgadapramuKEr vIrEr BakzitaM maDuvAnarEH
nEzAm akftakftyAnAm IdfSaH syAd upakramaH
vanaM yaTABipannaM tEH sADitaM karma vAnarEH
dfzwA devI na saMdeho na cAnyena hanUmatA
na hy anyaH sADane hetuH karmaRo 'sya hanUmataH
kAryasidDir hanumati matiS ca haripuMgava
vyavasAyaS ca vIryaM ca SrutaM cApi pratizWitam
jAmbavAn yatra netA syAd aNgadasya baleSvaraH
hanUmAMS cApy aDizWAtA na tasya gatir anyaTA
aNgadapramuKEr vIrEr hataM maDuvanaM kila
vicintya dakziRAm ASAm AgatEr haripuMgavEH
AgatES ca pravizwaM tad yaTA maDuvanaM hi tEH
DarzitaM ca vanaM kftsnam upayuktaM ca vAnarEH
vAritAH sahitAH pAlAs taTA jAnuBir AhatAH
etadarTam ayaM prApto vaktuM maDuravAg iha
nAmnA daDimuKo nAma hariH praKyAtavikramaH
dfzwA sItA mahAbAho sOmitre paSya tattvataH
aBigamya yaTA sarve pibanti maDu vAnarAH
na cApy adfzwvA vEdehIM viSrutAH puruzarzaBa
vanaM dAtta varaM divyaM Darzayeyur vanOkasaH
tataH prahfzwo DarmAtmA lakzmaRaH saharAGavaH
SrutvA karRasuKAM vARIM sugrIvavadanAc cyutAm
prAhfzyata BfSaM rAmo lakzmaRaS ca mahAyaSAH
SrutvA daDimuKasyedaM sugrIvas tu prahfzya ca
vanapAlaM punar vAkyaM sugrIvaH pratyaBAzata
prIto 'smi sOmya yad BuktaM vanaM tEH kftakarmaBiH
marzitaM marzaRIyaM ca cezwitaM kftakarmaRAm
icCAmi SIGraM hanumatpraDAnAn; SAKAmfgAMs tAn mfgarAjadarpAn
drazwuM kftArTAn saha rAGavAByAM; SrotuM ca sItADigame prayatnam
sugrIveREvam uktas tu hfzwo daDimuKaH kapiH
rAGavaM lakzmaRaM cEva sugrIvaM cAByavAdayat
sa praRamya ca sugrIvaM rAGavO ca mahAbalO
vAnarEH sahitEH SUrEr divam evotpapAta ha
sa yaTEvAgataH pUrvaM taTEva tvarito gataH
nipatya gaganAd BUmO tad vanaM praviveSa ha
sa pravizwo maDuvanaM dadarSa hariyUTapAn
vimadAn udDatAn sarvAn mehamAnAn maDUdakam
sa tAn upAgamad vIro badDvA karapuwAYjalim
uvAca vacanaM SlakzRam idaM hfzwavad aNgadam
sOmya rozo na kartavyo yad eBir aBivAritaH
ajYAnAd rakziBiH kroDAd BavantaH pratizeDitAH
yuvarAjas tvam ISaS ca vanasyAsya mahAbala
mOrKyAt pUrvaM kfto dozas tad BavAn kzantum arhati
yaTEva hi pitA te 'BUt pUrvaM harigaReSvaraH
taTA tvam api sugrIvo nAnyas tu harisattama
AKyAtaM hi mayA gatvA pitfvyasya tavAnaGa
ihopayAnaM sarvezAm etezAM vanacAriRAm
sa tvadAgamanaM SrutvA sahEBir hariyUTapEH
prahfzwo na tu ruzwo 'sO vanaM SrutvA praDarzitam
prahfzwo mAM pitfvyas te sugrIvo vAnareSvaraH
SIGraM prezaya sarvAMs tAn iti hovAca pArTivaH
SrutvA daDimuKasyEtad vacanaM SlakzRam aNgadaH
abravIt tAn hariSrezWo vAkyaM vAkyaviSAradaH
SaNke Sruto 'yaM vfttAnto rAmeRa hariyUTapAH
tat kzamaM neha naH sTAtuM kfte kArye paraMtapAH
pItvA maDu yaTAkAmaM viSrAntA vanacAriRaH
kiM SezaM gamanaM tatra sugrIvo yatra me guruH
sarve yaTA mAM vakzyanti sametya hariyUTapAH
taTAsmi kartA kartavye BavadBiH paravAn aham
nAjYApayitum ISo 'haM yuvarAjo 'smi yady api
ayuktaM kftakarmARo yUyaM DarzayituM mayA
bruvataS cANgadaS cEvaM SrutvA vacanam avyayam
prahfzwamanaso vAkyam idam Ucur vanOkasaH
evaM vakzyati ko rAjan praBuH san vAnararzaBa
ESvaryamadamatto hi sarvo 'ham iti manyate
tava cedaM susadfSaM vAkyaM nAnyasya kasya cit
saMnatir hi tavAKyAti Bavizyac CuBaBAgyatAm
sarve vayam api prAptAs tatra gantuM kftakzaRAH
sa yatra harivIrARAM sugrIvaH patir avyayaH
tvayA hy anuktEr hariBir nEva SakyaM padAt padam
kva cid gantuM hariSrezWa brUmaH satyam idaM tu te
evaM tu vadatAM tezAm aNgadaH pratyaBAzata
bAQaM gacCAma ity uktvA utpapAta mahItalAt
utpatantam anUtpetuH sarve te hariyUTapAH
kftvAkASaM nirAkASaM yajYotkziptA ivAnalAH
te 'mbaraM sahasotpatya vegavantaH plavaMgamAH
vinadanto mahAnAdaM GanA vAteritA yaTA
aNgade hy ananuprApte sugrIvo vAnarADipaH
uvAca SokopahataM rAmaM kamalalocanam
samASvasihi BadraM te dfzwA devI na saMSayaH
nAgantum iha SakyaM tEr atIte samaye hi naH
na matsakASam AgacCet kftye hi vinipAtite
yuvarAjo mahAbAhuH plavatAM pravaro 'NgadaH
yady apy akftakftyAnAm IdfSaH syAd upakramaH
Bavet tu dInavadano BrAntaviplutamAnasaH
pitfpEtAmahaM cEtat pUrvakEr aBirakzitam
na me maDuvanaM hanyAd ahfzwaH plavageSvaraH
kOsalyA suprajA rAma samASvasihi suvrata
dfzwA devI na saMdeho na cAnyena hanUmatA
na hy anyaH karmaRo hetuH sADane tadviDo Bavet
hanUmati hi sidDiS ca matiS ca matisattama
vyavasAyaS ca vIryaM ca sUrye teja iva Druvam
jAmbavAn yatra netA syAd aNgadaS ca baleSvaraH
hanUmAMS cApy aDizWAtA na tasya gatir anyaTA
mA BUS cintA samAyuktaH saMpraty amitavikrama
tataH kila kilA SabdaM SuSrAvAsannam ambare
hanUmat karmadfptAnAM nardatAM kAnanOkasAm
kizkinDAm upayAtAnAM sidDiM kaTayatAm iva
tataH SrutvA ninAdaM taM kapInAM kapisattamaH
AyatAYcitalANgUlaH so 'Bavad DfzwamAnasaH
Ajagmus te 'pi harayo rAmadarSanakANkziRaH
aNgadaM purataH kftvA hanUmantaM ca vAnaram
te 'NgadapramuKA vIrAH prahfzwAS ca mudAnvitAH
nipetur harirAjasya samIpe rAGavasya ca
hanUmAMS ca mahAbahuH praRamya SirasA tataH
niyatAm akzatAM devIM rAGavAya nyavedayat
niScitArTaM tatas tasmin sugrIvaM pavanAtmaje
lakzmaRaH prItimAn prItaM bahumAnAd avEkzata
prItyA ca ramamARo 'Ta rAGavaH paravIrahA
bahu mAnena mahatA hanUmantam avEkzata
tataH prasravaRaM SElaM te gatvA citrakAnanam
praRamya SirasA rAmaM lakzmaRaM ca mahAbalam
yuvarAjaM puraskftya sugrIvam aBivAdya ca
pravfttam aTa sItAyAH pravaktum upacakramuH
rAvaRAntaHpure roDaM rAkzasIBiS ca tarjanam
rAme samanurAgaM ca yaS cApi samayaH kftaH
etad AKyAnti te sarve harayo rAma saMniDO
vEdehIm akzatAM SrutvA rAmas tUttaram abravIt
kva sItA vartate devI kaTaM ca mayi vartate
etan me sarvam AKyAta vEdehIM prati vAnarAH
rAmasya gaditaM Srutva harayo rAmasaMniDO
codayanti hanUmantaM sItAvfttAntakovidam
SrutvA tu vacanaM tezAM hanUmAn mArutAtmajaH
uvAca vAkyaM vAkyajYaH sItAyA darSanaM yaTA
samudraM laNGayitvAhaM Satayojanam Ayatam
agacCaM jAnakIM sItAM mArgamARo didfkzayA
tatra laNketi nagarI rAvaRasya durAtmanaH
dakziRasya samudrasya tIre vasati dakziRe
tatra dfzwA mayA sItA rAvaRAntaHpure satI
saMnyasya tvayi jIvantI rAmA rAma manoraTam
dfzwA me rAkzasI maDye tarjyamAnA muhur muhuH
rAkzasIBir virUpABI rakzitA pramadAvane
duHKam Apadyate devI tavAduHKocitA satI
rAvaRAntaHpure rudDvA rAkzasIBiH surakzitA
ekaveRIDarA dInA tvayi cintAparAyaRA
aDaHSayyA vivarRANgI padminIva himAgame
rAvaRAd vinivfttArTA martavyakftaniScayA
devI kaTaM cit kAkutsTa tvanmanA mArgitA mayA
ikzvAkuvaMSaviKyAtiM SanEH kIrtayatAnaGa
sa mayA naraSArdUla viSvAsam upapAditA
tataH saMBAzitA devI sarvam arTaM ca darSitA
rAmasugrIvasaKyaM ca SrutvA prItim upAgatA
niyataH samudAcAro BaktiS cAsyAs taTA tvayi
evaM mayA mahABAgA dfzwA janakanandinI
ugreRa tapasA yuktA tvadBaktyA puruzarzaBa
aBijYAnaM ca me dattaM yaTAvfttaM tavAntike
citrakUwe mahAprAjYa vAyasaM prati rAGava
vijYApyaS ca nara vyAGro rAmo vAyusuta tvayA
aKileneha yad dfzwam iti mAm Aha jAnakI
idaM cAsmE pradAtavyaM yatnAt suparirakzitam
bruvatA vacanAny evaM sugrIvasyopaSfRvataH
eza cUqAmaRiH SrImAn mayA te yatnarakzitaH
manaHSilAyAs tikalas taM smarasveti cAbravIt
eza niryAtitaH SrImAn mayA te vArisaMBavaH
etaM dfzwvA pramodizye vyasane tvAm ivAnaGa
jIvitaM DArayizyAmi mAsaM daSaraTAtmaja
UrDvaM mAsAn na jIveyaM rakzasAM vaSam AgatA
iti mAm abravIt sItA kfSANgI Darma cAriRI
rAvaRAntaHpure rudDA mfgIvotPullalocanA
etad eva mayAKyAtaM sarvaM rAGava yad yaTA
sarvaTA sAgarajale saMtAraH praviDIyatAm
tO jAtASvAsO rAjaputrO viditvA; tac cABijYAnaM rAGavAya pradAya
devyA cAKyAtaM sarvam evAnupUrvyAd; vAcA saMpUrRaM vAyuputraH SaSaMsa
evam ukto hanumatA rAmo daSaraTAtmajaH
taM maRiM hfdaye kftvA praruroda salakzmaRaH
taM tu dfzwvA maRiSrezWaM rAGavaH SokakarSitaH
netrAByAm aSrupUrRAByAM sugrIvam idam abravIt
yaTEva DenuH sravati snehAd vatsasya vatsalA
taTA mamApi hfdayaM maRiratnasya darSanAt
maRiratnam idaM dattaM vEdehyAH SvaSureRa me
vaDUkAle yaTA badDam aDikaM mUrDni SoBate
ayaM hi jalasaMBUto maRiH pravarapUjitaH
yajYe paramatuzwena dattaH SakreRa DImatA
imaM dfzwvA maRiSrezWaM taTA tAtasya darSanam
adyAsmy avagataH sOmya vEdehasya taTA viBoH
ayaM hi SoBate tasyAH priyAyA mUrDni me maRiH
adyAsya darSanenAhaM prAptAM tAm iva cintaye
kim Aha sItA vEdehI brUhi sOmya punaH punaH
parAsum iva toyena siYcantI vAkyavAriRA
itas tu kiM duHKataraM yad imaM vArisaMBavam
maRiM paSyAmi sOmitre vEdehIm AgataM vinA
ciraM jIvati vEdehI yadi mAsaM Darizyati
kzaRaM sOmya na jIveyaM vinA tAm asitekzaRAm
naya mAm api taM deSaM yatra dfzwA mama priyA
na tizWeyaM kzaRam api pravfttim upalaBya ca
kaTaM sA mama suSroRi BIru BIruH satI tadA
BayAvahAnAM GorARAM maDye tizWati rakzasAm
SAradas timironmuKo nUnaM candra ivAmbudEH
AvftaM vadanaM tasyA na virAjati rAkzasEH
kim Aha sItA hanumaMs tattvataH kaTayasva me
etena Kalu jIvizye BezajenAturo yaTA
maDurA maDurAlApA kim Aha mama BAminI
madvihInA varArohA hanuman kaTayasva me
duHKAd duHKataraM prApya kaTaM jIvati jAnakI
evam uktas tu hanumAn rAGaveRa mahAtmanA
sItAyA BAzitaM sarvaM nyavedayata rAGave
idam uktavatI devI jAnakI puruzarzaBa
pUrvavfttam aBijYAnaM citrakUwe yaTA taTam
suKasuptA tvayA sArDaM jAnakI pUrvam utTitA
vAyasaH sahasotpatya virarAda stanAntare
paryAyeRa ca suptas tvaM devyaNke BaratAgraja
punaS ca kila pakzI sa devyA janayati vyaTAm
tataH punar upAgamya virarAda BfSaM kila
tatas tvaM boDitas tasyAH SoRitena samukzitaH
vAyasena ca tenEva satataM bADyamAnayA
boDitaH kila devyAs tvaM suKasuptaH paraMtapa
tAM tu dfzwvA mahAbAho rAditAM ca stanAntare
ASIviza iva krudDo niHSvasann aByaBAzaTAH
naKAgrEH kena te BIru dAritaM tu stanAntaram
kaH krIqati sarozeRa paYcavaktreRa BoginA
nirIkzamARaH sahasA vAyasaM samavEkzatAH
naKEH saruDirEs tIkzREr mAm evABimuKaM sTitam
sutaH kila sa Sakrasya vAyasaH patatAM varaH
DarAntaracaraH SIGraM pavanasya gatO samaH
tatas tasmin mahAbAho kopasaMvartitekzaRaH
vAyase tvaM kftvAH krUrAM matiM matimatAM vara
sa darBaM saMstarAd gfhya brahmAstreRa nyayojayaH
sa dIpta iva kAlAgnir jajvAlABimuKaH Kagam
sa tvaM pradIptaM cikzepa darBaM taM vAyasaM prati
tatas tu vAyasaM dIptaH sa darBo 'nujagAma ha
sa pitrA ca parityaktaH surEH sarvEr maharziBiH
trIMl lokAn saMparikramya trAtAraM nADigacCati
taM tvaM nipatitaM BUmO SaraRyaH SaraRAgatam
vaDArham api kAkutsTa kfpayA paripAlayaH
moGam astraM na SakyaM tu kartum ity eva rAGava
tatas tasyAkzikAkasya hinasti sma sa dakziRam
rAma tvAM sa namaskftvA rAjYo daSaraTasya ca
visfzwas tu tadA kAkaH pratipede Kam Alayam
evam astravidAM SrezWaH sattvavAY SIlavAn api
kimarTam astraM rakzaHsu na yojayasi rAGava
na nAgA nApi ganDarvA nAsurA na marudgaRAH
tava rAma muKe sTAtuM SaktAH pratisamADitum
tava vIryavataH kaccin mayi yady asti saMBramaH
kzipraM suniSitEr bAREr hanyatAM yuDi rAvaRaH
BrAtur AdeSam AdAya lakzmaRo vA paraMtapaH
sa kimarTaM naravaro na mAM rakzati rAGavaH
SaktO tO puruzavyAGrO vAyvagnisamatejasO
surARAm api durDarzO kimarTaM mAm upekzataH
mamEva duzkftaM kiM cin mahad asti na saMSayaH
samarTO sahitO yan mAM nApekzete paraMtapO
vEdehyA vacanaM SrutvA karuRaM sASruBAzitam
punar apy aham AryAM tAm idaM vacanam abruvam
tvacCokavimuKo rAmo devi satyena te Sape
rAme duHKABiBUte ca lakzmaRaH paritapyate
kaTaM cid BavatI dfzwA na kAlaH pariSocitum
imaM muhUrtaM duHKAnAm antaM drakzyasi BAmini
tAv uBO naraSArdUlO rAjaputrAv ariMdamO
tvaddarSanakftotsAhO laNkAM BasmIkarizyataH
hatvA ca samare rOdraM rAvaRaM saha bAnDavam
rAGavas tvAM mahAbAhuH svAM purIM nayate Druvam
yat tu rAmo vijAnIyAd aBijYAnam anindite
prItisaMjananaM tasya pradAtuM tattvam arhasi
sABivIkzya diSaH sarvA veRyudgraTanam uttamam
muktvA vastrAd dadO mahyaM maRim etaM mahAbala
pratigfhya maRiM divyaM tava heto raGUttama
SirasA saMpraRamyEnAm aham Agamane tvare
gamane ca kftotsAham avekzya varavarRinI
vivarDamAnaM ca hi mAm uvAca janakAtmajA
aSrupUrRamuKI dInA bAzpasaMdigDaBAziRI
hanuman siMhasaMkASO tAv uBO rAmalakzmaRO
sugrIvaM ca sahAmAtyaM sarvAn brUyA anAmayam
yaTA ca sa mahAbAhur mAM tArayati rAGavaH
asmAd duHKAmbusaMroDAt tat samADAtum arhasi
imaM ca tIvraM mama SokavegaM; rakzoBir eBiH pariBartsanaM ca
brUyAs tu rAmasya gataH samIpaM; SivaS ca te 'DvAstu haripravIra
etat tavAryA nfparAjasiMha; sItA vacaH prAha vizAdapUrvam
etac ca budDvA gaditaM mayA tvaM; SradDatsva sItAM kuSalAM samagrAm
aTAham uttaraM devyA punar uktaH sasaMBramam
tava snehAn naravyAGra sOhAryAd anumAnya ca
evaM bahuviDaM vAcyo rAmo dASaraTis tvayA
yaTA mAm ApnuyAc CIGraM hatvA rAvaRam Ahave
yadi vA manyase vIra vasEkAham ariMdama
kasmiMS cit saMvfte deSe viSrAntaH Svo gamizyasi
mama cApy alpaBAgyAyAH sAmniDyAt tava vAnara
asya SokavipAkasya muhUrtaM syAd vimokzaRam
gate hi tvayi vikrAnte punarAgamanAya vE
prARAnAm api saMdeho mama syAn nAtra saMSayaH
tavAdarSanajaH Soko BUyo mAM paritApayet
duHKAd duHKaparABUtAM durgatAM duHKaBAginIm
ayaM tu vIrasaMdehas tizWatIva mamAgrataH
sumahAMs tvatsahAyezu haryfkzezu asaMSayaH
kaTaM nu Kalu duzpAraM tarizyanti mahodaDim
tAni haryfkzasEnyAni tO vA naravarAtmajO
trayARAm eva BUtAnAM sAgarasyAsya laNGane
SaktiH syAd vEnateyasya vAyor vA tava vAnaGa
tad asmin kAryaniyoge vIrEvaM duratikrame
kiM paSyasi samADAnaM brUhi kAryavidAM vara
kAmam asya tvam evEkaH kAryasya parisADane
paryAptaH paravIraGna yaSasyas te balodayaH
balEH samagrEr yadi mAM hatvA rAvaRam Ahave
vijayI svAM purIM rAmo nayet tat syAd yaSaskaram
yaTAhaM tasya vIrasya vanAd upaDinA hftA
rakzasA tad BayAd eva taTA nArhati rAGavaH
balEs tu saMkulAM kftvA laNkAM parabalArdanaH
mAM nayed yadi kAkutsTas tat tasya sadfSaM Bavet
tad yaTA tasya vikrAntam anurUpaM mahAtmanaH
Bavaty AhavaSUrasya taTA tvam upapAdaya
tad arTopahitaM vAkyaM praSritaM hetusaMhitam
niSamyAhaM tataH SezaM vAkyam uttaram abruvam
devi haryfkzasEnyAnAm ISvaraH plavatAM varaH
sugrIvaH sattvasaMpannas tavArTe kftaniScayaH
tasya vikramasaMpannAH sattvavanto mahAbalAH
manaHsaMkalpasaMpAtA nideSe harayaH sTitAH
yezAM nopari nADastAn na tiryak sajjate gatiH
na ca karmasu sIdanti mahatsv amitatejasaH
asakft tEr mahABAgEr vAnarEr balasaMyutEH
pradakziRIkftA BUmir vAyumArgAnusAriBiH
madviSizwAS ca tulyAS ca santi tatra vanOkasaH
mattaH pratyavaraH kaS cin nAsti sugrIvasaMniDO
ahaM tAvad iha prAptaH kiM punas te mahAbalAH
na hi prakfzwAH prezyante prezyante hItare janAH
tad alaM paritApena devi manyur vyapEtu te
ekotpAtena te laNkAm ezyanti hariyUTapAH
mama pfzWagatO tO ca candrasUryAv ivoditO
tvatsakASaM mahABAge nfsiMhAv AgamizyataH
ariGnaM siMhasaMkASaM kzipraM drakzyasi rAGavam
lakzmaRaM ca DanuzpARiM laNkA dvAram upasTitam
naKadaMzwrAyuDAn vIrAn siMhaSArdUlavikramAn
vAnarAn vAnarendrABAn kzipraM drakzyasi saMgatAn
SElAmbudan nikASAnAM laNkAmalayasAnuzu
nardatAM kapimuKyAnAm acirAc Cozyase svanam
nivfttavanavAsaM ca tvayA sArDam ariMdamam
aBiziktam ayoDyAyAM kzipraM drakzyasi rAGavam
tato mayA vAgBir adInaBAziRI; SivABir izwABir aBiprasAditA
jagAma SAntiM mama mETilAtmajA; tavApi Sokena taTABipIqitA

SrutvA hanumato vAkyaM yaTAvad aBiBAzitam
rAmaH prItisamAyukto vAkyam uttaram abravIt
kftaM hanumatA kAryaM sumahad Buvi duzkaram
manasApi yad anyena na SakyaM DaraRItale
na hi taM paripaSyAmi yas tareta mahArRavam
anyatra garuRAd vAyor anyatra ca hanUmataH
devadAnavayakzARAM ganDarvoragarakzasAm
apraDfzyAM purIM laNkAM rAvaRena surakzitAm
pravizwaH sattvam ASritya jIvan ko nAma nizkramet
ko viSet sudurADarzAM rAkzasES ca surakzitAm
yo vIryabalasaMpanno na samaH syAd DanUmataH
BftyakAryaM hanumatA sugrIvasya kftaM mahat
evaM viDAya svabalaM sadfSaM vikramasya ca
yo hi Bftyo niyuktaH san BartrA karmaRi duzkare
kuryAt tadanurAgeRa tam AhuH puruzottamam
niyukto nfpateH kAryaM na kuryAd yaH samAhitaH
Bftyo yuktaH samarTaS ca tam AhuH puruzADamam
tanniyoge niyuktena kftaM kftyaM hanUmatA
na cAtmA laGutAM nItaH sugrIvaS cApi tozitaH
ahaM ca raGuvaMSaS ca lakzmaRaS ca mahAbalaH
vEdehyA darSanenAdya DarmataH parirakzitAH
idaM tu mama dInasyA mano BUyaH prakarzati
yad ihAsya priyAKyAtur na kurmi sadfSaM priyam
eza sarvasvaBUtas tu parizvaNgo hanUmataH
mayA kAlam imaM prApya dattas tasya mahAtmanaH
sarvaTA sukftaM tAvat sItAyAH parimArgaRam
sAgaraM tu samAsAdya punar nazwaM mano mama
kaTaM nAma samudrasya duzpArasya mahAmBasaH
harayo dakziRaM pAraM gamizyanti samAhitAH
yady apy eza tu vfttAnto vEdehyA gadito mama
samudrapAragamane harIRAM kim ivottaram
ity uktvA SokasaMBrAnto rAmaH SatrunibarhaRaH
hanUmantaM mahAbAhus tato DyAnam upAgamat
taM tu SokaparidyUnaM rAmaM daSaraTAtmajam
uvAca vacanaM SrImAn sugrIvaH SokanASanam
kiM tvaM saMtapyase vIra yaTAnyaH prAkftas taTA
mEvaM BUs tyaja saMtApaM kftaGna iva sOhfdam
saMtApasya ca te sTAnaM na hi paSyAmi rAGava
pravfttAv upalabDAyAM jYAte ca nilaye ripoH
DftimAY SAstravit prAjYaH paRqitaS cAsi rAGava
tyajemAM pApikAM budDiM kftvAtmevArTadUzaRIm
samudraM laNGayitvA tu mahAnakrasamAkulam
laNkAm ArohayizyAmo hanizyAmaS ca te ripum
nirutsAhasya dInasya SokaparyAkulAtmanaH
sarvArTA vyavasIdanti vyasanaM cADigacCati
ime SUrAH samarTAS ca sarve no hariyUTapAH
tvatpriyArTaM kftotsAhAH pravezwum api pAvakam
ezAM harzeRa jAnAmi tarkaS cAsmin dfQo mama
vikrameRa samAnezye sItAM hatvA yaTA ripum
setur atra yaTA vaDyed yaTA paSyema tAM purIm
tasya rAkzasarAjasya taTA tvaM kuru rAGava
dfzwvA tAM hi purIM laNkAM trikUwaSiKare sTitAm
hataM ca rAvaRaM yudDe darSanAd upaDAraya
setubadDaH samudre ca yAval laNkA samIpataH
sarvaM tIrRaM ca vE sEnyaM jitam ity upaDAryatAm
ime hi samare SUrA harayaH kAmarUpiRaH
tad alaM viklavA budDI rAjan sarvArTanASanI
puruzasya hi loke 'smiY SokaH SOryApakarzaRaH
yat tu kAryaM manuzyeRa SORqIryam avalambatA
SUrARAM hi manuzyARAM tvadviDAnAM mahAtmanAm
vinazwe vA pranazwe vA SokaH sarvArTanASanaH
tvaM tu budDimatAM SrezWaH sarvaSAstrArTakovidaH
madviDEH sacivEH sArTam ariM jetum ihArhasi
na hi paSyAmy ahaM kaM cit trizu lokezu rAGava
gfhItaDanuzo yas te tizWed aBimuKo raRe
vAnarezu samAsaktaM na te kAryaM vipatsyate
acirAd drakzyase sItAM tIrtvA sAgaram akzayam
tad alaM Sokam Alambya kroDam Alamba BUpate
niScezwAH kzatriyA mandAH sarve caRqasya biByati
laNganArTaM ca Gorasya samudrasya nadIpateH
sahAsmABir ihopetaH sUkzmabudDir vicAraya
ime hi samare SUrA harayaH kAmarUpiRaH
tAn arIn viDamizyanti SilApAdapavfzwiBiH
kaTaM cit paripaSyAmas te vayaM varuRAlayam
kim uktvA bahuDA cApi sarvaTA vijayI BavAn
sugrIvasya vacaH SrutvA hetumat paramArTavit
pratijagrAha kAkutsTo hanUmantam aTAbravIt
tarasA setubanDena sAgarocCozaRena vA
sarvaTA susamarTo 'smi sAgarasyAsya laNGane
kati durgARi durgAyA laNkAyAs tad bravIhi me
jYAtum icCAmi tat sarvaM darSanAd iva vAnara
balasya parimARaM ca dvAradurgakriyAm api
gupti karma ca laNkAyA rakzasAM sadanAni ca
yaTAsuKaM yaTAvac ca laNkAyAm asi dfzwavAn
saram Acakzva tattvena sarvaTA kuSalo hy asi
SrutvA rAmasya vacanaM hanUmAn mArutAtmajaH
vAkyaM vAkyavidAM SrezWo rAmaM punar aTAbravIt
SrUyatAM sarvam AKyAsye durgakarmaviDAnataH
guptA purI yaTA laNkA rakzitA ca yaTA balEH
parAM samfdDiM laNkAyAH sAgarasya ca BImatAm
viBAgaM ca balOGasya nirdeSaM vAhanasya ca
prahfzwA muditA laNkA mattadvipasamAkulA
mahatI raTasaMpUrRA rakzogaRasamAkulA
dfQabadDakavAwAni mahApariGavanti ca
dvArARi vipulAny asyAS catvAri sumahAnti ca
vaprezUpalayantrARi balavanti mahAnti ca
AgataM parasEnyaM tEs tatra pratinivAryate
dvArezu saMskftA BImAH kAlAyasamayAH SitAH
SataSo rocitA vIrEH SataGnyo rakzasAM gaREH
sOvarRaS ca mahAMs tasyAH prAkAro duzpraDarzaRaH
maRividrumavEdUryamuktAvicaritAntaraH
sarvataS ca mahABImAH SItatoyA mahASuBAH
agADA grAhavatyaS ca pariKA mInasevitAH
dvArezu tAsAM catvAraH saMkramAH paramAyatAH
yantrEr upetA bahuBir mahadBir dfQasaMDiBiH
trAyante saMkramAs tatra parasEnyAgame sati
yantrEs tEr avakIryante pariKAsu samantataH
ekas tv akampyo balavAn saMkramaH sumahAdfQaH
kAYcanEr bahuBiH stamBEr vedikABiS ca SoBitaH
svayaM prakftisaMpanno yuyutsU rAma rAvaRaH
utTitaS cApramattaS ca balAnAm anudarSane
laNkA purI nirAlambA devadurgA BayAvahA
nAdeyaM pArvataM vanyaM kftrimaM ca caturviDam
sTitA pAre samudrasya dUrapArasya rAGava
nOpaTaS cApi nAsty atra nirAdeSaS ca sarvataH
SElAgre racitA durgA sA pUr devapuropamA
vAjivAraRasaMpUrRA laNkA paramadurjayA
pariGAS ca SataGnyaS ca yantrARi viviDAni ca
SoBayanti purIM laNkAM rAvaRasya durAtmanaH
ayutaM rakzasAm atra paScimadvAram ASritam
SUlahastA durADarzAH sarve KaqgAgrayoDinaH
niyutaM rakzasAm atra dakziRadvAram ASritam
caturaNgeRa sEnyena yoDAs tatrApy anuttamAH
prayutaM rakzasAm atra pUrvadvAraM samASritam
carmaKaqgaDarAH sarve taTA sarvAstrakovidAH
arbudaM rakzasAm atra uttaradvAram ASritam
raTinaS cASvavAhAS ca kulaputrAH supUjitAH
SataM SatasahasrARAM maDyamaM gulmam ASritam
yAtuDAnA durADarzAH sAgrakowiS ca rakzasAm
te mayA saMkramA BagnAH pariKAS cAvapUritAH
dagDA ca nagarI laNkA prAkArAS cAvasAditAH
yena kena tu mArgeRa tarAma varuRAlayam
hateti nagarI laNkAM vAnarEr avaDAryatAm
aNgado dvivido mEndo jAmbavAn panaso nalaH
nIlaH senApatiS cEva balaSezeRa kiM tava
plavamAnA hi gatvA tAM rAvaRasya mahApurIm
saprakArAM saBavanAm Anayizyanti mETilIm
evam AjYApaya kzipraM balAnAM sarvasaMgraham
muhUrtena tu yuktena prasTAnam aBirocaya
SrutvA hanUmato vAkyaM yaTAvad anupUrvaSaH
tato 'bravIn mahAtejA rAmaH satyaparAkramaH
yAM nivedayase laNkAM purIM BImasya rakzasaH
kzipram enAM vaDizyAmi satyam etad bravImi te
asmin muhUrte sugrIva prayARam aBirocaye
yukto muhUrto vijayaH prApto maDyaM divAkaraH
uttarA PalgunI hy adya Svas tu hastena yokzyate
aBiprayAma sugrIva sarvAnIkasamAvftAH
nimittAni ca DanyAni yAni prAdurBavanti me
nihatya rAvaRaM sItAm AnayizyAmi jAnakIm
uparizwAd Di nayanaM sPuramARam idaM mama
vijayaM samanuprAptaM SaMsatIva manoraTam
agre yAtu balasyAsya nIlo mArgam avekzitum
vftaH SatasahasreRa vAnarARAM tarasvinAm
PalamUlavatA nIla SItakAnanavAriRA
paTA maDumatA cASu senAM senApate naya
dUzayeyur durAtmAnaH paTi mUlaPalodakam
rAkzasAH parirakzeTAs teByas tvaM nityam udyataH
nimnezu vanadurgezu vanezu ca vanOkasaH
aBiplutyABipaSyeyuH parezAM nihataM balam
sAgarOGaniBaM BImam agrAnIkaM mahAbalAH
kapisiMhA prakarzantu SataSo 'Ta sahasraSaH
gajaS ca girisaMkASo gavayaS ca mahAbalaH
gavAkzaS cAgrato yAntu gavAM dfptA ivarzaBAH
yAtu vAnaravAhinyA vAnaraH plavatAM patiH
pAlayan dakziRaM pArSvam fzaBo vAnararzaBaH
ganDahastIva durDarzas tarasvI ganDamAdanaH
yAtu vAnaravAhinyAH savyaM pArSvam aDizWitaH
yAsyAmi balamaDye 'haM balOGam aBiharzayan
aDiruhya hanUmantam ErAvatam iveSvaraH
aNgadenEza saMyAtu lakzmaRaS cAntakopamaH
sArvaBOmeRa BUteSo draviRADipatir yaTA
jAmbavAMS ca suzeRaS ca vegadarSI ca vAnaraH
fkzarAjo mahAsattvaH kukziM rakzantu te trayaH
rAGavasya vacaH SrutvA sugrIvo vAhinIpatiH
vyAdideSa mahAvIryAn vAnarAn vAnararzaBaH
te vAnaragaRAH sarve samutpatya yuyutsavaH
guhAByaH SiKareByaS ca ASu pupluvire tadA
tato vAnararAjena lakzmaRena ca pUjitaH
jagAma rAmo DarmAtmA sasEnyo dakziRAM diSam
SatEH SatasahasrES ca kowIBir ayutEr api
vAraRABiS ca hariBir yayO parivftas tadA
taM yAntam anuyAti sma mahatI harivAhinI
hfzwAH pramuditAH sarve sugrIveRABipAlitAH
AplavantaH plavantaS ca garjantaS ca plavaMgamAH
kzvelanto ninadantaS ca jagmur vE dakziRAM diSam
BakzayantaH suganDIni maDUni ca PalAni ca
udvahanto mahAvfkzAn maYjarIpuYjaDAriRaH
anyonyaM sahasA dfzwA nirvahanti kzipanti ca
patantaS cotpatanty anye pAtayanty apare parAn
rAvaRo no nihantavyaH sarve ca rajanIcarAH
iti garjanti harayo rAGavasya samIpataH
purastAd fzaBo vIro nIlaH kumuda eva ca
paTAnaM SoDayanti sma vAnarEr bahuBiH saha
maDye tu rAjA sugrIvo rAmo lakzmaRa eva ca
bahuBir baliBir BImEr vftAH SatrunibarhaRaH
hariH Satabalir vIraH kowIBir daSaBir vftaH
sarvAm eko hy avazwaBya rarakza harivAhinIm
kowISataparIvAraH kesarI panaso gajaH
arkaS cAtibalaH pArSvam ekaM tasyABirakzati
suzeRo jAmbavAMS cEva fkzEr bahuBir AvftaH
sugrIvaM purataH kftvA jaGanaM saMrarakzatuH
tezAM senApatir vIro nIlo vAnarapuMgavaH
saMpatan patatAM SrezWas tad balaM paryapAlayat
darImiKaH prajaNGaS ca jamBo 'Ta raBasaH kapiH
sarvataS ca yayur vIrAs tvarayantaH plavaMgamAn
evaM te hariSArdUlA gacCanto baladarpitAH
apaSyaMs te giriSrezWaM sahyaM drumalatAyutam
sAgarOGaniBaM BImaM tad vAnarabalaM mahat
niHsasarpa mahAGozaM BImavega ivArRavaH
tasya dASaraTeH pArSve SUrAs te kapikuYjarAH
tUrRam ApupluvuH sarve sadaSvA iva coditAH
kapiByAm uhyamAnO tO SuSuBate nararzaBO
mahadByAm iva saMspfzwO grAhAByAM candraBAskarO
tam aNgadagato rAmaM lakzmaRaH SuBayA girA
uvAca pratipUrRArTaH smftimAn pratiBAnavAn
hftAm avApya vEdehIM kzipraM hatvA ca rAvaRam
samfdDArTaH samfdDArTAm ayoDyAM pratiyAsyasi
mahAnti ca nimittAni divi BUmO ca rAGava
SuBAnti tava paSyAmi sarvARy evArTasidDaye
anu vAti SuBo vAyuH senAM mfduhitaH suKaH
pUrRavalgusvarAS ceme pravadanti mfgadvijAH
prasannAS ca diSaH sarvA vimalaS ca divAkaraH
uSanA ca prasannArcir anu tvAM BArgavo gataH
brahmarASir viSudDaS ca SudDAS ca paramarzayaH
arcizmantaH prakASante DruvaM sarve pradakziRam
triSaNkur vimalo BAti rAjarziH sapurohitaH
pitAmahavaro 'smAkam izkvAkURAM mahAtmanAm
vimale ca prakASete viSAKe nirupadrave
nakzatraM param asmAkam ikzvAkURAM mahAtmanAm
nErftaM nErftAnAM ca nakzatram aBipIqyate
mUlaM mUlavatA spfzwaM DUpyate DUmaketunA
saraM cEtad vinASAya rAkzasAnAm upasTitam
kAle kAlagfhItAnAM nakatraM grahapIqitam
prasannAH surasAS cApo vanAni Palavanti ca
pravAnty aByaDikaM ganDA yaTartukusumA drumAH
vyUQAni kapisEnyAni prakASante 'DikaM praBo
devAnAm iva sEnyAni saMgrAme tArakAmaye
evam Arya samIkzyEtAn prIto Bavitum arhasi
iti BrAtaram ASvAsya hfzwaH sOmitrir abravIt
aTAvftya mahIM kftsnAM jagAma mahatI camUH
fkzavAnaraSArdUlEr naKadaMzwrAyuDEr vftA
karAgrES caraRAgrES ca vAnarEr udDataM rajaH
BOmam antardaDe lokaM nivArya savituH praBAm
sA sma yAti divArAtraM mahatI harivAhinI
hfzwapramuditA senA sugrIveRABirakzitA
vanarAs tvaritaM yAnti sarve yudDABinandanaH
mumokzayizavaH sItAM muhUrtaM kvApi nAsata
tataH pAdapasaMbADaM nAnAmfgasamAkulam
sahyaparvatam Asedur malayaM ca mahI Daram
kAnanAni vicitrARi nadIprasravaRAni ca
paSyann api yayO rAmaH sahyasya malayasya ca
campakAMs tilakAMS cUtAn aSokAn sinduvArakAn
karavIrAMS ca timiSAn BaYjanti sma plavaMgamAH
PalAny amftaganDIni mUlAni kusumAni ca
buBujur vAnarAs tatra pAdapAnAM balotkawAH
droRamAtrapramARAni lambamAnAni vAnarAH
yayuH pibanto hfzwAs te maDUni maDupiNgalAH
pAdapAn avaBaYjanto vikarzantas taTA latAH
viDamanto girivarAn prayayuH plavagarzaBAH
vfkzeByo 'nye tu kapayo nardanto maDudarpitAH
anye vfkzAn prapadyante prapatanty api cApare
baBUva vasuDA tEs tu saMpUrRA haripuMgavEH
yaTA kamalakedArEH pakvEr iva vasuMDarA
mahendram aTa saMprApya rAmo rAjIvalocanaH
aDyArohan mahAbAhuH SiKaraM drumaBUzitam
tataH SiKaram Aruhya rAmo daSaraTAtmajaH
kUrmamInasamAkIrRam apaSyat salilASayam
te sahyaM samatikramya malayaM ca mahAgirim
Asedur AnupUrvyeRa samudraM BImaniHsvanam
avaruhya jagAmASu velAvanam anuttamam
rAmo ramayatAM SrezWaH sasugrIvaH salakzmaRaH
aTa DOtopalatalAM toyOGEH sahasotTitEH
velAm AsAdya vipulAM rAmo vacanam abravIt
ete vayam anuprAptAH sugrIva varuRAlayam
ihedAnIM vicintA sA yA na pUrvaM samutTitA
ataH paramatIro 'yaM sAgaraH saritAM pati
na cAyam anupAyena Sakyas taritum arRavaH
tad ihEva niveSo 'stu mantraH prastUyatAm iha
yaTedaM vAnarabalaM paraM pAram avApnuyAt
itIva sa mahAbAhuH sItAharaRakarSitaH
rAmaH sAgaram AsAdya vAsam AjYApayat tadA
saMprApto mantrakAlo naH sAgarasyeha laNGane
svAM svAM senAM samutsfjya mA ca kaS cit kuto vrajet
gacCantu vAnarAH SUrA jYeyaM CannaM BayaM ca naH
rAmasya vacanaM SrutvA sugrIvaH sahalakzmaRaH
senAM nyaveSayat tIre sAgarasya drumAyute
virarAja samIpasTaM sAgarasya tu tad balam
maDupARqujalaH SrImAn dvitIya iva sAgaraH
velAvanam upAgamya tatas te haripuMgavAH
vinivizwAH paraM pAraM kANkzamARA mahodaDeH
sA mahArRavam AsAdya hfzwA vAnaravAhinI
vAyuvegasamADUtaM paSyamAnA mahArRavam
dUrapAram asaMbADaM rakzogaRanizevitam
paSyanto varuRAvAsaM nizedur hariyUTapAH
caRqanakragrahaM GoraM kzapAdO divasakzaye
candrodaye samADUtaM praticandrasamAkulam
caRqAnilamahAgrAhEH kIrRaM timitimiMgilEH
dIptaBogEr ivAkrIrRaM BujaMgEr varuRAlayam
avagAQaM mahAsattEr nAnASElasamAkulam
durgaM drugam amArgaM tam agADam asurAlayam
makarEr nAgaBogES ca vigAQA vAtalohitAH
utpetuS ca nipetuS ca pravfdDA jalarASayaH
agnicUrRam ivAvidDaM BAskarAmbumanoragam
surArivizayaM GoraM pAtAlavizamaM sadA
sAgaraM cAmbarapraKyam ambaraM sAgaropamam
sAgaraM cAmbaraM ceti nirviSezam adfSyata
saMpfktaM naBasA hy amBaH saMpfktaM ca naBo 'mBasA
tAdfgrUpe sma dfSyete tArA ratnasamAkule
samutpatitameGasya vIcci mAlAkulasya ca
viSezo na dvayor AsIt sAgarasyAmbarasya ca
anyonyEr AhatAH saktAH sasvanur BImaniHsvanAH
UrmayaH sinDurAjasya mahABerya ivAhave
ratnOGajalasaMnAdaM vizaktam iva vAyunA
utpatantam iva krudDaM yAdogaRasamAkulam
dadfSus te mahAtmAno vAtAhatajalASayam
anilodDUtam AkASe pravalgatam ivormiBiH
BrAntormijalasaMnAdaM pralolam iva sAgaram
sA tu nIlena viDivat svArakzA susamAhitA
sAgarasyottare tIre sADu senA niveSitA
mEndaS ca dviviDaS coBO tatra vAnarapuMgavO
viceratuS ca tAM senAM rakzArTaM sarvato diSam
nivizwAyAM tu senAyAM tIre nadanadIpateH
pArSvasTaM lakzmaRaM dfzwvA rAmo vacanam abravIt
SokaS ca kila kAlena gacCatA hy apagacCati
mama cApaSyataH kAntAm ahany ahani varDate
na me duHKaM priyA dUre na me duHKaM hfteti ca
etad evAnuSocAmi vayo 'syA hy ativartate
vAhi vAta yataH kanyA tAM spfzwvA mAm api spfSa
tvayi me gAtrasaMsparSaS candre dfzwisamAgamaH
tan me dahati gAtrARi vizaM pItam ivASaye
hA nATeti priyA sA mAM hriyamARA yad abravIt
tadviyogenDanavatA taccintAvipulArcizA
rAtriM divaM SarIraM me dahyate madanAgninA
avagAhyArRavaM svapsye sOmitre BavatA vinA
kaTaM cit prajvalan kAmaH samAsuptaM jale dahet
bahv etat kAmayAnasya Sakyam etena jIvitum
yad ahaM sA ca vAmorur ekAM DaraRim ASritO
kedArasyeva kedAraH sodakasya nirUdakaH
upasnehena jIvAmi jIvantIM yac CfRomi tAm
kadA tu Kalu susSoRIM SatapatrAyatekzaRAm
vijitya SatrUn drakzyAmi sItAM sPItAm iva Sriyam
kadA nu cArubimbOzWaM tasyAH padmam ivAnanam
Izadunnamya pAsyAmi rasAyanam ivAturaH
tO tasyAH saMhatO pInO stanO tAlaPalopamO
kadA nu Kalu sotkampO hasantyA mAM BajizyataH
sA nUnam asitApANgI rakzomaDyagatA satI
mannATA nATahIneva trAtAraM nADigacCati
kadA vikzoBya rakzAMsi sA viDUyotpatizyati
viDUya jaladAn nIlAY SaSileKA Saratsv iva
svaBAvatanukA nUnaM SokenAnaSanena ca
BUyas tanutarA sItA deSakAlaviparyayAt
kadA nu rAkzasendrasya niDAyorasi sAyakAn
sItAM pratyAharizyAmi Sokam utsfjya mAnasaM
kadA nu Kalu mAM sADvI sItAmarasutopamA
sotkaRWA kaRWam Alambya mokzyaty AnandajaM jalam
kadA Sokam imaM GoraM mETilI viprayogajam
sahasA vipramokzyAmi vAsaH SukletaraM yaTA
evaM vilapatas tasya tatra rAmasya DImataH
dinakzayAn mandavapur BAskaro 'stam upAgamat
ASvAsito lakzmaRena rAmaH saMDyAm upAsata
smaran kamalapatrAkzIM sItAM SokAkulIkftaH
laNkAyAM tu kftaM karma GoraM dfzwvA BavAvaham
rAkzasendro hanumatA SakreReva mahAtmanA
abravId rAkzasAn sarvAn hriyA kiM cid avANmuKaH
DarzitA ca pravizwA ca laNkA duzprasahA purI
tena vAnaramAtreRa dfzwA sItA ca jAnakI
prasAdo DarzitaS cEtyaH pravarA rAkzasA hatAH
AvilA ca purI laNkA sarvA hanumatA kftA
kiM karizyAmi BadraM vaH kiM vA yuktam anantaram
ucyatAM naH samarTaM yat kftaM ca sukftaM Bavet
mantramUlaM hi vijayaM prAhur AryA manasvinaH
tasmAd vE rocaye mantraM rAmaM prati mahAbalAH
triviDAH puruzA loke uttamADamamaDyamAH
tezAM tu samavetAnAM guRadozaM vadAmy aham
mantriBir hitasaMyuktEH samarTEr mantranirRaye
mitrEr vApi samAnArTEr bAnDavEr api vA hitEH
sahito mantrayitvA yaH karmAramBAn pravartayet
dEve ca kurute yatnaM tam AhuH puruzottamam
eko 'rTaM vimfSed eko Darme prakurute manaH
ekaH kAryARi kurute tam Ahur maDyamaM naram
guRadozAv aniScitya tyaktvA dEvavyapASrayam
karizyAmIti yaH kAryam upekzet sa narADamaH
yaTeme puruzA nityam uttamADamamaDyamAH
evaM mantro 'pi vijYeya uttamADamamaDyamaH
Ekamatyam upAgamya SAstradfzwena cakzuzA
mantriRo yatra nirastAs tam Ahur mantram uttamam
bahvyo 'pi matayo gatvA mantriRo hy arTanirRaye
punar yatrEkatAM prAptaH sa mantro maDyamaH smftaH
anyonyamatim AsTAya yatra saMpratiBAzyate
na cEkamatye Sreyo 'sti mantraH so 'Dama ucyate
tasmAt sumantritaM sADu Bavanto mantrisattamAH
kAryaM saMpratipadyantAm etat kftyatamaM mama
vAnarARAM hi vIrARAM sahasrEH parivAritaH
rAmo 'Byeti purIM laNkAm asmAkam uparoDakaH
tarizyati ca suvyaktaM rAGavaH sAgaraM suKam
tarasA yuktarUpeRa sAnujaH sabalAnugaH
asminn evaMgate kArye virudDe vAnarEH saha
hitaM pure ca sEnye ca sarvaM saMmantryatAM mama
ity uktA rAkzasendreRa rAkzasAs te mahAbalAH
UcuH prAYjalayaH sarve rAvaRaM rAkzaseSvaram
rAjan pariGaSaktyfzwiSUlapawwasasaMkulam
sumahan no balaM kasmAd vizAdaM Bajate BavAn
kElAsaSiKarAvAsI yakzEr bahuBir AvftaH
sumahat kadanaM kftvA vaSyas te DanadaH kftaH
sa maheSvarasaKyena SlAGamAnas tvayA viBo
nirjitaH samare rozAl lokapAlo mahAbalaH
vinihatya ca yakzOGAn vikzoBya ca vigfhya ca
tvayA kElAsaSiKarAd vimAnam idam Ahftam
mayena dAnavendreRa tvadBayAt saKyam icCatA
duhitA tava BAryArTe dattA rAkzasapuMgava
dAnavendro maDur nAma vIryotsikto durAsadaH
vigfhya vaSam AnItaH kumBInasyAH suKAvahaH
nirjitAs te mahAbAho nAgA gatvA rasAtalam
vAsukis takzakaH SaNKo jawI ca vaSam AhftAH
akzayA balavantaS ca SUrA labDavarAH punaH
tvayA saMvatsaraM yudDvA samare dAnavA viBo
svabalaM samupASritya nItA vaSam ariMdama
mAyAS cADigatAs tatra bahavo rAkzasADipa
SUrAS ca balavantaS ca varuRasya sutA raRe
nirjitAs te mahAbAho caturviDabalAnugAH
mftyudaRqamahAgrAhaM SAlmalidvIpamaRqitam
avagAhya tvayA rAjan yamasya balasAgaram
jayaS ca viplulaH prApto mftyuS ca pratizeDitaH
suyudDena ca te sarve lokAs tatra sutozitAH
kzatriyEr bahuBir vIrEH SakratulyaparAkramEH
AsId vasumatI pUrRA mahadBir iva pAdapEH
tezAM vIryaguRotsAhEr na samo rAGavo raRe
prasahya te tvayA rAjan hatAH paramadurjayAH
rAjan nApad ayukteyam AgatA prAkftAj janAt
hfdi nEva tvayA kAryA tvaM vaDizyasi rAGavam
tato nIlAmbudaniBaH prahasto nAma rAkzasaH
abravIt prAYjalir vAkyaM SUraH senApatis tadA
devadAnavaganDarvAH piSAcapatagoragAH
na tvAM DarzayituM SaktAH kiM punar vAnarA raRe
sarve pramattA viSvastA vaYcitAH sma hanUmatA
na hi me jIvato gacCej jIvan sa vanagocaraH
sarvAM sAgaraparyantAM saSElavanakAnanAm
karomy avAnarAM BUmim AjYApayatu mAM BavAn
rakzAM cEva viDAsyAmi vAnarAd rajanIcara
nAgamizyati te duHKaM kiM cid AtmAparADajam
abravIc ca susaMkrudDo durmuKo nAma rAkzasaH
idaM na kzamaRIyaM hi sarvezAM naH praDarzaRam
ayaM pariBavo BUyaH purasyAntaHpurasya ca
SrImato rAkzasendrasya vAnarendrapraDarzaRam
asmin muhUrte hatvEko nivartizyAmi vAnarAn
pravizwAn sAgaraM BImam ambaraM vA rasAtalam
tato 'bravIt susaMkrudDo vajradaMzwro mahAbalaH
pragfhya pariGaM GoraM mAMsaSoRitarUpitam
kiM vo hanumatA kAryaM kfpaRena tapasvinA
rAme tizWati durDarze sugrIve sahalakzmaRe
adya rAmaM sasugrIvaM pariGeRa salakzmaRam
AgamizyAmi hatvEko vikzoBya harivAhinIm
kOmBakarRis tato vIro nikumBo nAma vIryavAn
abravIt paramakurdDo rAvaRaM lokarAvaRam
sarve Bavantas tizWantu mahArAjena saMgatAH
aham eko hanizyAmi rAGavaM sahalakzmaRam
tato vajrahanur nAma rAkzasaH parvatopamaH
krudDaH parilihan vaktraM jihvayA vAkyam abravIt
svEraM kurvantu kAryARi Bavanto vigatajvarAH
eko 'haM BakzayizyAmi tAn sarvAn hariyUTapAn
svasTAH krIqantu niScintAH pibantu maDuvAruRIm
aham eko hanizyAmi sugrIvaM sahalakzmaRam
sANgadaM ca hanUmantaM rAmaM ca raRakuYjaram
tato nikumBo raBasaH sUryaSatrur mahAbalaH
suptaGno yajYakopaS ca mahApArSvo mahoaraH
agniketuS ca durDarzo raSmiketuS ca rAkzasaH
indrajic ca mahAtejA balavAn rAvaRAtmajaH
prahasto 'Ta virUpAkzo vajradaMzwro mahAbalaH
DUmrAkzaS cAtikAyaS ca durmuKaS cEva rAkzasaH
pariGAn pawwasAn prAsAY SaktiSUlaparaSvaDAn
cApAni ca sabARAni KaqgAMS ca vipulAY SitAn
pragfhya paramakrudDAH samutpatya ca rAkzasAH
abruvan rAvaRaM sarve pradIptA iva tejasA
adya rAmaM vaDizyAmaH sugrIvaM ca salakzmaRam
kfpaRaM ca hanUmantaM laNkA yena praDarzitA
tAn gfhItAyuDAn sarvAn vArayitvA viBIzaRaH
abravIt prAYjalir vAkyaM punaH pratyupaveSya tAn
apy upAyEs triBis tAta yo 'rTaH prAptuM na Sakyate
tasya vikramakAlAMs tAn yuktAn Ahur manIziRaH
pramattezv aBiyuktezu dEvena prahatezu ca
vikramAs tAta siDyanti parIkzya viDinA kftAH
apramattaM kaTaM taM tu vijigIzuM bale sTitam
jitarozaM durADarzaM praDarzayitum icCaTa
samudraM laNGayitvA tu GoraM nadanadIpatim
kftaM hanumatA karma duzkaraM tarkayeta kaH
balAny aparimeyAni vIryARi ca niSAcarAH
parezAM sahasAvajYA na kartavyA kaTaM cana
kiM ca rAkzasarAjasya rAmeRApakftaM purA
AjahAra janasTAnAd yasya BAryAM yaSasvinaH
Karo yady ativfttas tu rAmeRa nihato raRe
avaSyaM prARinAM prARA rakzitavyA yaTA balam
etannimittaM vEdehI BayaM naH sumahad Bavet
AhftA sA parityAjyA kalahArTe kfte na kim
na naH kzamaM vIryavatA tena DarmAnuvartinA
vEraM nirarTakaM kartuM dIyatAm asya mETilI
yAvan na sagajAM sASvAM bahuratnasamAkulAm
purIM dArayate bAREr dIyatAm asya mETilI
yAvat suGorA mahatI durDarzA harivAhinI
nAvaskandati no laNkAM tAvat sItA pradIyatAm
vinaSyed Di purI laNkA SUrAH sarve ca rAkzasAH
rAmasya dayitA patnI na svayaM yadi dIyate
prasAdaye tvAM banDutvAt kuruzva vacanaM mama
hitaM paTyaM tv ahaM brUmi dIyatAm asya mETilI
purA SaratsUryamarIcisaMniBAn; navAgrapuNKAn sudfQAn nfpAtmajaH
sfjaty amoGAn viSiKAn vaDAya te; pradIyatAM dASaraTAya mETilI
tyajasva kopaM suKaDarmanASanaM; Bajasva DarmaM ratikIrtivarDanam
prasIda jIvema saputrabAnDavAH; pradIyatAM dASaraTAya mETilI
sunivizwaM hitaM vAkyam uktavantaM viBIzaRam
abravIt paruzaM vAkyaM rAvaRaH kAlacoditaH
vaset saha sapatnena krudDenASIvizeRa vA
na tu mitrapravAdena saMvasec CatrusevinA
jAnAmi SIlaM jYAtInAM sarvalokezu rAkzasa
hfzyanti vyasanezv ete jYAtInAM jYAtayaH sadA
praDAnaM sADakaM vEdyaM DarmaSIlaM ca rAkzasa
jYAtayo hy avamanyante SUraM pariBavanti ca
nityam anyonyasaMhfzwA vyasanezv AtatAyinaH
pracCannahfdayA GorA jYAtayas tu BayAvahAH
SrUyante hastiBir gItAH SlokAH padmavane kva cit
pASahastAn narAn dfzwvA SfRu tAn gadato mama
nAgnir nAnyAni SastrARi na naH pASA BayAvahAH
GorAH svArTaprayuktAs tu jYAtayo no BayAvahAH
upAyam ete vakzyanti grahaRe nAtra saMSayaH
kftsnAd BayAj jYAtiBayaM sukazwaM viditaM ca naH
vidyate gozu saMpannaM vidyate brAhmaRe damaH
vidyate strIzu cApalyaM vidyate jYAtito Bayam
tato nezwam idaM sOmya yad ahaM lokasatkftaH
ESvaryam aBijAtaS ca ripURAM mUrDni ca sTitaH
anyas tv evaMviDaM brUyAd vAkyam etan niSAcara
asmin muhUrte na Bavet tvAM tu Dik kulapAMsanam
ity uktaH paruzaM vAkyaM nyAyavAdI viBIzaRaH
utpapAta gadApARiS caturBiH saha rAkzasEH
abravIc ca tadA vAkyaM jAtakroDo viBIzaRaH
antarikzagataH SrImAn BrAtaraM rAkzasADipam
sa tvaM BrAtAsi me rAjan brUhi mAM yad yad icCasi
idaM tu paruzaM vAkyaM na kzamAmy anftaM tava
sunItaM hitakAmena vAkyam uktaM daSAnana
na gfhRanty akftAtmAnaH kAlasya vaSam AgatAH
sulaBAH puruzA rAjan satataM priyavAdinaH
apriyasya tu paTyasya vaktA SrotA ca durlaBaH
badDaM kAlasya pASena sarvaBUtApahAriRA
na naSyantam upekzeyaM pradIptaM SaraRaM yaTA
dIptapAvakasaMkASEH SitEH kAYcanaBUzaREH
na tvAm icCAmy ahaM drazwuM rAmeRa nihataM SarEH
SUrAS ca balavantaS ca kftAstrAS ca raRAjire
kAlABipannA sIdanti yaTA vAlukasetavaH
AtmAnaM sarvaTA rakza purIM cemAM sarAkzasAm
svasti te 'stu gamizyAmi suKI Bava mayA vinA
nivAryamARasya mayA hitEziRA; na rocate te vacanaM niSAcara
parItakAlA hi gatAyuzo narA; hitaM na gfhRanti suhfdBir Iritam
ity uktvA paruzaM vAkyaM rAvaRaM rAvaRAnujaH
AjagAma muhUrtena yatra rAmaH salakzmaRaH
taM meruSiKarAkAraM dIptAm iva SatahradAm
gaganasTaM mahIsTAs te dadfSur vAnarADipAH
tam AtmapaYcamaM dfzwvA sugrIvo vAnarADipaH
vAnarEH saha durDarzaS cintayAm Asa budDimAn
cintayitvA muhUrtaM tu vAnarAMs tAn uvAca ha
hanUmatpramuKAn sarvAn idaM vacanam uttamam
eza sarvAyuDopetaS caturBiH saha rAkzasEH
rAkzaso 'Byeti paSyaDvam asmAn hantuM na saMSayaH
sugrIvasya vacaH SrutvA sarve te vAnarottamAH
sAlAn udyamya SElAMS ca idaM vacanam abruvan
SIGraM vyAdiSa no rAjan vaDAyEzAM durAtmanAm
nipatantu hatAS cEte DaraRyAm alpajIvitAH
tezAM saMBAzamARAnAm anyonyaM sa viBIzaRaH
uttaraM tIram AsAdya KasTa eva vyatizWata
uvAca ca mahAprAjYaH svareRa mahatA mahAn
sugrIvaM tAMS ca saMprekzya KasTa eva viBIzaRaH
rAvaRo nAma durvftto rAkzaso rAkzaseSvaraH
tasyAham anujo BrAtA viBIzaRa iti SrutaH
tena sItA janasTAnAd DftA hatvA jawAyuzam
rudDvA ca vivaSA dInA rAkzasIBiH surakzitA
tam ahaM hetuBir vAkyEr viviDES ca nyadarSayam
sADu niryAtyatAM sItA rAmAyeti punaH punaH
sa ca na pratijagrAha rAvaRaH kAlacoditaH
ucyamAno hitaM vAkyaM viparIta ivOzaDam
so 'haM paruzitas tena dAsavac cAvamAnitaH
tyaktvA putrAMS ca dArAMS ca rAGavaM SaraRaM gataH
sarvalokaSaraRyAya rAGavAya mahAtmane
nivedayata mAM kzipraM viBIzaRam upasTitam
etat tu vacanaM SrutvA sugrIvo laGuvikramaH
lakzmaRasyAgrato rAmaM saMrabDam idam abravIt
rAvaRasyAnujo BrAtA viBIzaRa iti SrutaH
caturBiH saha rakzoBir BavantaM SaraRaM gataH
rAvaRena praRihitaM tam avehi viBIzaRam
tasyAhaM nigrahaM manye kzamaM kzamavatAM vara
rAkzaso jihmayA budDyA saMdizwo 'yam upasTitaH
prahartuM mAyayA Canno viSvaste tvayi rAGava
baDyatAm eza tIvreRa daRqena sacivEH saha
rAvaRasya nfSaMsasya BrAtA hy eza viBIzaRaH
evam uktvA tu taM rAmaM saMrabDo vAhinIpatiH
vAkyajYo vAkyakuSalaM tato mOnam upAgamat
sugrIvasya tu tad vAkyaM SrutvA rAmo mahAbalaH
samIpasTAn uvAcedaM hanUmatpramuKAn harIn
yad uktaM kapirAjena rAvaRAvarajaM prati
vAkyaM hetumad atyarTaM BavadBir api tac Crutam
suhfdA hy arTakfcCezu yuktaM budDimatA satA
samarTenApi saMdezwuM SASvatIM BUtim icCatA
ity evaM paripfzwAs te svaM svaM matam atandritAH
sopacAraM tadA rAmam Ucur hitacikIrzavaH
ajYAtaM nAsti te kiM cit trizu lokezu rAGava
AtmAnaM pUjayan rAma pfcCasy asmAn suhfttayA
tvaM hi satyavrataH SUro DArmiko dfQavikramaH
parIkzya kArA smftimAn nisfzwAtmA suhftsu ca
tasmAd ekEkaSas tAvad bruvantu sacivAs tava
hetuto matisaMpannAH samarTAS ca punaH punaH
ity ukte rAGavAyATa matimAn aNgado 'grataH
viBIzaRaparIkzArTam uvAca vacanaM hariH
SatroH sakASAt saMprAptaH sarvaTA SaNkya eva hi
viSvAsayogyaH sahasA na kartavyo viBIzaRaH
CAdayitvAtmaBAvaM hi caranti SaWabudDayaH
praharanti ca ranDrezu so 'narTaH sumahAn Bavet
arTAnarTO viniScitya vyavasAyaM Bajeta ha
guRataH saMgrahaM kuryAd dozatas tu visarjayet
yadi dozo mahAMs tasmiMs tyajyatAm aviSaNkitam
guRAn vApi bahUY jYAtvA saMgrahaH kriyatAM nfpa
SaraBas tv aTa niScitya sArTaM vacanam abravIt
kzipram asmin naravyAGra cAraH prativiDIyatAm
praRiDAya hi cAreRa yaTAvat sUkzmabudDinA
parIkzya ca tataH kAryo yaTAnyAyaM parigrahaH
jAmbavAMs tv aTa saMprekzya SAstrabudDyA vicakzaRaH
vAkyaM vijYApayAm Asa guRavad dozavarjitam
badDavErAc ca pApAc ca rAkzasendrAd viBIzaRaH
adeSa kAle saMprAptaH sarvaTA SaNkyatAm ayam
tato mEndas tu saMprekzya nayApanayakovidaH
vAkyaM vacanasaMpanno baBAze hetumattaram
vacanaM nAma tasyEza rAvaRasya viBIzaRaH
pfcCyatAM maDureRAyaM SanEr naravareSvara
BAvam asya tu vijYAya tatas tattvaM karizyasi
yadi dfzwo na duzwo vA budDipUrvaM nararzaBa
aTa saMskArasaMpanno hanUmAn sacivottamaH
uvAca vacanaM SlakzRam arTavan maDuraM laGu
na BavantaM matiSrezWaM samarTaM vadatAM varam
atiSAyayituM Sakto bfhaspatir api bruvan
na vAdAn nApi saMGarzAn nADikyAn na ca kAmataH
vakzyAmi vacanaM rAjan yaTArTaM rAmagOravAt
arTAnarTanimittaM hi yad uktaM sacivEs tava
tatra dozaM prapaSyAmi kriyA na hy upapadyate
fte niyogAt sAmarTyam avabodDuM na Sakyate
sahasA viniyogo hi dozavAn pratiBAti me
cArapraRihitaM yuktaM yad uktaM sacivEs tava
arTasyAsaMBavAt tatra kAraRaM nopapadyate
adeSa kAle saMprApta ity ayaM yad viBIzaRaH
vivakzA cAtra me 'stIyaM tAM niboDa yaTA mati
sa eza deSaH kAlaS ca BavatIha yaTA taTA
puruzAt puruzaM prApya taTA dozaguRAv api
dOrAtmyaM rAvaRe dfzwvA vikramaM ca taTA tvayi
yuktam AgamanaM tasya sadfSaM tasya budDitaH
ajYAtarUpEH puruzEH sa rAjan pfcCyatAm iti
yad uktam atra me prekzA kA cid asti samIkzitA
pfcCyamAno viSaNketa sahasA budDimAn vacaH
tatra mitraM praduzyeta miTyapfzwaM suKAgatam
aSakyaH sahasA rAjan BAvo vettuM parasya vE
antaH svaBAvEr gItEs tEr nEpuRyaM paSyatA BfSam
na tv asya bruvato jAtu lakzyate duzwaBAvatA
prasannaM vadanaM cApi tasmAn me nAsti saMSayaH
aSaNkitamatiH svasTo na SaWaH parisarpati
na cAsya duzwA vAk cApi tasmAn nAstIha saMSayaH
AkAraS CAdyamAno 'pi na Sakyo vinigUhitum
balAd Di vivfRoty eva BAvam antargataM nfRAm
deSakAlopapannaM ca kAryaM kAryavidAM vara
saPalaM kurute kzipraM prayogeRABisaMhitam
udyogaM tava saMprekzya miTyAvfttaM ca rAvaRam
vAlinaS ca vaDaM SrutvA sugrIvaM cABizecitam
rAjyaM prArTayamAnaS ca budDipUrvam ihAgataH
etAvat tu puraskftya yujyate tv asya saMgrahaH
yaTASakti mayoktaM tu rAkzasasyArjavaM prati
tvaM pramARaM tu Sezasya SrutvA budDimatAM vara
aTa rAmaH prasannAtmA SrutvA vAyusutasya ha
pratyaBAzata durDarzaH SrutavAn Atmani sTitam
mamApi tu vivakzAsti kA cit prati viBIzaRam
Srutam icCAmi tat sarvaM BavadBiH Sreyasi sTitEH
mitraBAvena saMprAptaM na tyajeyaM kaTaM cana
dozo yady api tasya syAt satAm etad agarhitam
rAmasya vacanaM SrutvA sugrIvaH plavageSvaraH
pratyaBAzata kAkutsTaM sOhArdenABicoditaH
kim atra citraM DarmajYa lokanATaSiKAmaRe
yat tvam AryaM praBAzeTAH sattvavAn sapaTe sTitaH
mama cApy antarAtmAyaM SudDiM vetti viBIzaRam
anumanAc ca BAvAc ca sarvataH suparIkzitaH
tasmAt kzipraM sahAsmABis tulyo Bavatu rAGava
viBIzaRo mahAprAjYaH saKitvaM cAByupEtu naH
sa sugrIvasya tad vAkyayM rAmaH SrutvA vimfSya ca
tataH SuBataraM vAkyam uvAca haripuMgavam
suduzwo vApy aduzwo vA kim eza rajanIcaraH
sUkzmam apy ahitaM kartuM mamASaktaH kaTaM cana
piSAcAn dAnavAn yakzAn pfTivyAM cEva rAkzasAn
aNgulyagreRa tAn hanyAm icCan harigaReSvara
SrUyate hi kapotena SatruH SaraRam AgataH
arcitaS ca yaTAnyAyaM svES ca mAMsEr nimantritaH
sa hi taM pratijagrAha BAryA hartAram Agatam
kapoto vAnaraSrezWa kiM punar madviDo janaH
fzeH kaRvasya putreRa kaRqunA paramarziRA
SfRu gATAM purA gItAM DarmizWAM satyavAdinA
badDAYjalipuwaM dInaM yAcantaM SaraRAgatam
na hanyAd AnfSaMsyArTam api SatruM paraM pata
Arto vA yadi vA dfptaH parezAM SaraRaM gataH
ariH prARAn parityajya rakzitavyaH kftAtmanA
sa ced BayAd vA mohAd vA kAmAd vApi na rakzati
svayA SaktyA yaTAtattvaM tat pApaM lokagarhitam
vinazwaH paSyatas tasya rakziRaH SaraRAgataH
AdAya sukftaM tasya sarvaM gacCed arakzitaH
evaM dozo mahAn atra prapannAnAm arakzaRe
asvargyaM cAyaSasyaM ca balavIryavinASanam
karizyAmi yaTArTaM tu kaRqor vacanam uttamam
DarmizWaM ca yaSasyaM ca svargyaM syAt tu Palodaye
sakfd eva prapannAya tavAsmIti ca yAcate
aBayaM sarvaBUteByo dadAmy etad vrataM mama
AnayEnaM hariSrezWa dattam asyABayaM mayA
viBIzaRo vA sugrIva yadi vA rAvaRaH svayam
tatas tu sugrIvavaco niSamya tad; DarISvareRABihitaM nareSvaraH
viBIzaRenASu jagAma saMgamaM; patatrirAjena yaTA puraMdaraH
rAGaveRABaye datte saMnato rAvaRAnujaH
KAt papAtAvaniM hfzwo BaktEr anucarEH saha
sa tu rAmasya DarmAtmA nipapAta viBIzaRaH
pAdayoH SaraRAnvezI caturBiH saha rAkzasEH
abravIc ca tadA rAmaM vAkyaM tatra viBIzaRaH
DarmayuktaM ca yuktaM ca sAmprataM saMpraharzaRam
anujo rAvaRasyAhaM tena cAsmy avamAnitaH
BavantaM sarvaBUtAnAM SaraRyaM SaraRaM gataH
parityaktA mayA laNkA mitrARi ca DanAni ca
BavadgataM me rAjyaM ca jIvitaM ca suKAni ca
rAkzasAnAM vaDe sAhyaM laNkAyAS ca praDarzaRe
karizyAmi yaTAprARaM pravekzyAmi ca vAhinIm
iti bruvARaM rAmas tu parizvajya viBIzaRam
abravIl lakzmaRaM prItaH samudrAj jalam Anaya
tena cemaM mahAprAjYam aBiziYca viBIzaRam
rAjAnaM rakzasAM kzipraM prasanne mayi mAnada
evam uktas tu sOmitrir aByaziYcad viBIzaRam
maDye vAnaramuKyAnAM rAjAnaM rAmaSAsanAt
taM prasAdaM tu rAmasya dfzwvA sadyaH plavaMgamAH
pracukruSur mahAnAdAn sADu sADv iti cAbruvan
abravIc ca hanUmAMS ca sugrIvaS ca viBIzaRam
kaTaM sAgaram akzoByaM tarAma varuRAlayam
upAyEr aBigacCAmo yaTA nadanadIpatim
tarAma tarasA sarve sasEnyA varuRAlayam
evam uktas tu DarmajYaH pratyuvAca viBIzaRaH
samudraM rAGavo rAjA SaraRaM gantum arhati
KAnitaH sagareRAyam aprameyo mahodaDiH
kartum arhati rAmasya jYAteH kAryaM mahodaDiH
evaM viBIzaRenokte rAkzasena vipaScitA
prakftyA DarmaSIlasya rAGavasyApy arocata
sa lakzmaRaM mahAtejAH sugrIvaM ca harISvaram
satkriyArTaM kriyAdakzaH smitapUrvam uvAca ha
viBIzaRasya mantro 'yaM mama lakzmaRa rocate
brUhi tvaM sahasugrIvas tavApi yadi rocate
sugrIvaH paRqito nityaM BavAn mantravicakzaRaH
uBAByAM saMpraDAryAryaM rocate yat tad ucyatAm
evam uktO tu tO vIrAv uBO sugrIvalakzmaRO
samudAcAra saMyuktam idaM vacanam UcatuH
kimarTaM no naravyAGra na rocizyati rAGava
viBIzaRena yat tUktam asmin kAle suKAvaham
abadDvA sAgare setuM Gore 'smin varuRAlaye
laNkA nAsAdituM SakyA sendrEr api surAsurEH
viBIzaRasya SUrasya yaTArTaM kriyatAM vacaH
alaM kAlAtyayaM kftvA samudro 'yaM niyujyatAm
evam uktaH kuSAstIrRe tIre nadanadIpateH
saMviveSa tadA rAmo vedyAm iva hutASanaH
tasya rAmasya suptasya kuSAstIrRe mahItale
niyamAd apramattasya niSAs tisro 'ticakramuH
na ca darSayate mandas tadA rAmasya sAgaraH
prayatenApi rAmeRa yaTArham aBipUjitaH
samudrasya tataH krudDo rAmo raktAntalocanaH
samIpasTam uvAcedaM lakzmaRaM SuBalakzmaRam
paSya tAvad anAryasya pUjyamAnasya lakzmaRa
avalepaM samudrasya na darSayati yat svayam
praSamaS ca kzamA cEva ArjavaM priyavAditA
asAmarTyaM Palanty ete nirguRezu satAM guRAH
AtmapraSaMsinaM duzwaM DfzwaM vipariDAvakam
sarvatrotsfzwadaRqaM ca lokaH satkurute naram
na sAmnA Sakyate kIrtir na sAmnA Sakyate yaSaH
prAptuM lakzmaRa loke 'smiY jayo vA raRamUDani
adya madbARanirBinnEr makarEr makarAlayam
nirudDatoyaM sOmitre plavadBiH paSya sarvataH
mahABogAni matsyAnAM kariRAM ca karAn iha
BogAMS ca paSya nAgAnAM mayA BinnAni lakzmaRa
saSaNKaSuktikA jAlaM samInamakaraM SarEH
adya yudDena mahatA samudraM pariSozaye
kzamayA hi samAyuktaM mAm ayaM makarAlayaH
asamarTaM vijAnAti Dik kzamAm IdfSe jane
cApam Anaya sOmitre SarAMS cASIvizopamAn
adyAkzoByam api krudDaH kzoBayizyAmi sAgaram
velAsu kftamaryAdaM sahasormisamAkulam
nirmaryAdaM karizyAmi sAyakEr varuRAlayam
evam uktvA DanuzpARiH kroDavisPAritekzaRaH
baBUva rAmo durDarzo yugAntAgnir iva jvalan
saMpIqya ca Danur GoraM kampayitvA SarEr jagat
mumoca viSiKAn ugrAn vajrARIva SatakratuH
te jvalanto mahAvegAs tejasA sAyakottamAH
praviSanti samudrasya salilaM trastapannagam
tato vegaH samudrasya sanakramakaro mahAn
saMbaBUva mahAGoraH samArutaravas tadA
mahormimAlAvitataH SaNKaSuktisamAkulaH
saDUmaparivfttormiH sahasABUn mahodaDiH
vyaTitAH pannagAS cAsan dIptAsyA dIptalocanAH
dAnavAS ca mahAvIryAH pAtAlatalavAsinaH
UrmayaH sinDurAjasya sanakramakarAs tadA
vinDyamandarasaMkASAH samutpetuH sahasraSaH
AGUrRitataraNgOGaH saMBrAntoragarAkzasaH
udvartita mahAgrAhaH saMvfttaH salilASayaH
tato maDyAt samudrasya sAgaraH svayam utTitaH
udayan hi mahASElAn meror iva divAkaraH
pannagEH saha dIptAsyEH samudraH pratyadfSyata
snigDavEdUryasaMkASo jAmbUnadaviBUzitaH
raktamAlyAmbaraDaraH padmapatraniBekzaRaH
sAgaraH samatikramya pUrvam Amantrya vIryavAn
abravIt prAYjalir vAkyaM rAGavaM SarapARinam
pfTivI vAyur AkASam Apo jyotiS ca rAGavaH
svaBAve sOmya tizWanti SASvataM mArgam ASritAH
tat svaBAvo mamApy eza yad agADo 'ham aplavaH
vikAras tu Baved rADa etat te pravadAmy aham
na kAmAn na ca loBAd vA na BayAt pArTivAtmaja
grAhanakrAkulajalaM stamBayeyaM kaTaM cana
viDAsye rAma yenApi vizahizye hy ahaM taTA
grAhA na praharizyanti yAvat senA tarizyati
ayaM sOmya nalo nAma tanujo viSvakarmaRaH
pitrA dattavaraH SrImAn pratimo viSvakarmaRaH
eza setuM mahotsAhaH karotu mayi vAnaraH
tam ahaM DArayizyAmi taTA hy eza yaTA pitA
evam uktvodaDir nazwaH samutTAya nalas tataH
abravId vAnaraSrezWo vAkyaM rAmaM mahAbalaH
ahaM setuM karizyAmi vistIrRe varuRAlaye
pituH sAmarTyam AsTAya tattvam Aha mahodaDiH
mama mAtur varo datto mandare viSvakarmaRA
Orasas tasya putro 'haM sadfSo viSvakarmaRA
na cApy aham anukto vE prabrUyAm Atmano guRAn
kAmam adyEva baDnantu setuM vAnarapuMgavAH
tato nisfzwarAmeRa sarvato hariyUTapAH
aBipetur mahAraRyaM hfzwAH SatasahasraSaH
te nagAn nagasaMkASAH SAKAmfgagaRarzaBAH
baBaYjur vAnarAs tatra pracakarzuS ca sAgaram
te sAlES cASvakarRES ca DavEr vaMSES ca vAnarAH
kuwajEr arjunEs tAlEs tikalEs timiSEr api
bilvakEH saptaparRES ca karRikArES ca puzpitEH
cUtES cASokavfkzES ca sAgaraM samapUrayan
samUlAMS ca vimUlAMS ca pAdapAn harisattamAH
indraketUn ivodyamya prajahrur harayas tarUn
prakzipyamAREr acalEH sahasA jalam udDatam
samutpatitam AkASam apAsarpat tatas tataH
daSayojanavistIrRaM Satayojanam Ayatam
nalaS cakre mahAsetuM maDye nadanadIpateH
SilAnAM kzipyamARAnAM SElAnAM tatra pAtyatAm
baBUva tumulaH Sabdas tadA tasmin mahodaDO
sa nalena kftaH setuH sAgare makarAlaye
SuSuBe suBagaH SrImAn svAtIpaTa ivAmbare
tato devAH saganDarvAH sidDAS ca paramarzayaH
AplavantaH plavantaS ca garjantaS ca plavaMgamAH
tam acintyam asahyaM ca adButaM lomaharzaRam
dadfSuH sarvaBUtAni sAgare setubanDanam
tAni kowisahasrARi vAnarARAM mahOjasAm
baDnantaH sAgare setuM jagmuH pAraM mahodaDeH
viSAlaH sukftaH SrImAn suBUmiH susamAhitaH
aSoBata mahAsetuH sImanta iva sAgare
tataH pare samudrasya gadApARir viBIzaRaH
parezAm aBiGatArTam atizWat sacivEH saha
agratas tasya sEnyasya SrImAn rAmaH salakzmaRaH
jagAma DanvI DarmAtmA sugrIveRa samanvitaH
anye maDyena gacCanti pArSvato 'nye plavaMgamAH
salile prapatanty anye mArgam anye na leBire
ke cid vEhAyasa gatAH suparRA iva pupluvuH
GozeRa mahatA GozaM sAgarasya samucCritam
BImam antardaDe BImA tarantI harivAhinI
vAnarARAM hi sA tIrRA vAhinI nala setunA
tIre niviviSe rAjYA bahumUlaPalodake
tad adButaM rAGava karma duzkaraM; samIkzya devAH saha sidDacAraREH
upetya rAmaM sahitA maharziBiH; samaByaziYcan suSuBEr jalEH pfTak
jayasva SatrUn naradeva medinIM; sasAgarAM pAlaya SASvatIH samAH
itIva rAmaM naradevasatkftaM; SuBEr vacoBir viviDEr apUjayan
sabale sAgaraM tIrRe rAme daSaraTAtmaje
amAtyO rAvaRaH SrImAn abravIc CukasAraRO
samagraM sAgaraM tIrRaM dustaraM vAnaraM balam
aBUtapUrvaM rAmeRa sAgare setubanDanam
sAgare setubanDaM tu na SraddaDyAM kaTaM cana
avaSyaM cApi saMKyeyaM tan mayA vAnaraM balam
BavantO vAnaraM sEnyaM praviSyAnupalakzitO
parimARaM ca vIryaM ca ye ca muKyAH plavaMgamAH
mantriRo ye ca rAmasya sugrIvasya ca saMmatAH
ye pUrvam aBivartante ye ca SUrAH plavaMgamAH
sa ca setur yaTA badDaH sAgare salilArRave
niveSaS ca yaTA tezAM vAnarARAM mahAtmanAm
rAmasya vyavasAyaM ca vIryaM praharaRAni ca
lakzmaRasya ca vIrasya tattvato jYAtum arhaTa
kaS ca senApatis tezAM vAnarARAM mahOjasAm
etaj jYAtvA yaTAtattvaM SIGram agantum arhaTaH
iti pratisamAdizwO rAkzasO SukasAraRO
harirUpaDarO vIrO pravizwO vAnaraM balam
tatas tad vAnaraM sEnyam acintyaM lomaharzaRam
saMKyAtuM nADyagacCetAM tadA tO SukasAraRO
tat sTitaM parvatAgrezu nirdarezu guhAsu ca
samudrasya ca tIrezu vanezUpavanezu ca
taramARaM ca tIrRaM ca tartukAmaM ca sarvaSaH
nivizwaM niviSac cEva BImanAdaM mahAbalam
tO dadarSa mahAtejAH pracCannO ca viBIzaRaH
Acacakze 'Ta rAmAya gfhItvA SukasAraRO
laNkAyAH samanuprAptO cArO parapuraMjayO
tO dfzwvA vyaTitO rAmaM nirASO jIvite tadA
kftAYjalipuwO BItO vacanaM cedam UcatuH
AvAm ihAgatO sOmya rAvaRaprahitAv uBO
parijYAtuM balaM kftsnaM tavedaM raGunandana
tayos tad vacanaM SrutvA rAmo daSaraTAtmajaH
abravIt prahasan vAkyaM sarvaBUtahite rataH
yadi dfzwaM balaM kftsnaM vayaM vA susamIkzitAH
yaToktaM vA kftaM kAryaM CandataH pratigamyatAm
praviSya nagarIM laNkAM BavadByAM DanadAnujaH
vaktavyo rakzasAM rAjA yaToktaM vacanaM mama
yad balaM ca samASritya sItAM me hftavAn asi
tad darSaya yaTAkAmaM sasEnyaH sahabAnDavaH
SvaHkAle nagarIM laNkAM saprAkArAM satoraRAm
rAkzasaM ca balaM paSya SarEr viDvaMsitaM mayA
GoraM rozam ahaM mokzye balaM DAraya rAvaRa
SvaHkAle vajravAn vajraM dAnavezv iva vAsavaH
iti pratisamAdizwO rAkzasO SukasAraRO
Agamya nagarIM laNkAm abrUtAM rAkzasADipam
viBIzaRagfhItO tu vaDArhO rAkzaseSvara
dfzwvA DarmAtmanA muktO rAmeRAmitatejasA
ekasTAnagatA yatra catvAraH puruzarzaBAH
lokapAlopamAH SUrAH kftAstrA dfQavikramAH
rAmo dASaraTiH SrImAMl lakzmaRaS ca viBIzaRaH
sugrIvaS ca mahAtejA mahendrasamavikramaH
ete SaktAH purIM laNkAM saprAkArAM satoraRAm
utpAwya saMkrAmayituM sarve tizWantu vAnarAH
yAdfSaM tasya rAmasya rUpaM praharaRAni ca
vaDizyati purIM laNkAm ekas tizWantu te trayaH
rAmalakzmaRaguptA sA sugrIveRa ca vAhinI
baBUva durDarzatarA sarvEr api surAsurEH
prahfzwarUpA DvajinI vanOkasAM; mahAtmanAM saMprati yodDum icCatAm
alaM viroDena Samo viDIyatAM; pradIyatAM dASaraTAya mETilI
tad vacaH paTyam aklIbaM sAraRenABiBAzitam
niSamya rAvaRo rAjA pratyaBAzata sAraRam
yadi mAm aBiyuYjIran devaganDarvadAnavAH
nEva sItAM pradAsyAmi sarvalokaBayAd api
tvaM tu sOmya paritrasto hariBir nirjito BfSam
pratipradAnam adyEva sItAyAH sADu manyase
ko hi nAma sapatno mAM samare jetum arhati
ity uktvA paruzaM vAkyaM rAvaRo rAkzasADipaH
Aruroha tataH SrImAn prAsAdaM himapARquram
bahutAlasamutseDaM rAvaRo 'Ta didfkzayA
tAByAM carAByAM sahito rAvaRaH kroDamUrCitaH
paSyamAnaH samudraM ca parvatAMS ca vanAni ca
dadarSa pfTivIdeSaM susaMpUrRaM plavaMgamEH
tad apAram asaMKyeyaM vAnarARAM mahad balam
Alokya rAvaRo rAjA paripapracCa sAraRam
ezAM vAnaramuKyAnAM ke SUrAH ke mahAbalAH
ke pUrvam aBivartante mahotsAhAH samantataH
kezAM SfRoti sugrIvaH ke vA yUTapayUTapAH
sAraRAcakzva me sarvaM ke praDAnAH plavaMgamAH
sAraRo rAkzasendrasya vacanaM paripfcCataH
Acacakze 'Ta muKyajYo muKyAMs tAMs tu vanOkasaH
eza yo 'BimuKo laNkAM nardaMs tizWati vAnaraH
yUTapAnAM sahasrARAM Satena parivAritaH
yasya GozeRa mahatA saprAkArA satoraRA
laNkA pravepate sarvA saSElavanakAnanA
sarvaSAKAmfgendrasya sugrIvasya mahAtmanaH
balAgre tizWate vIro nIlo nAmEza yUTapaH
bAhU pragfhya yaH padByAM mahIM gacCati vIryavAn
laNkAm aBimuKaH kopAd aBIkzRaM ca vijfmBate
giriSfNgapratIkASaH padmakiYjalkasaMniBaH
sPowayaty aBisaMrabDo lANgUlaM ca punaH punaH
yasya lANgUlaSabdena svanantIva diSo daSa
eza vAnararAjena surgrIveRABizecitaH
yOvarAjye 'Ngado nAma tvAm Ahvayati saMyuge
ye tu vizwaBya gAtrARi kzveqayanti nadanti ca
utTAya ca vijfmBante kroDena haripuMgavAH
ete duzprasahA GorAS caRqAS caRqaparAkramAH
azwO SatasahasrARi daSakowiSatAni ca
ya enam anugacCanti vIrAS candanavAsinaH
eza ASaMsate laNkAM svenAnIkena marditum
Sveto rajatasaMkASaH sabalo BImavikramaH
budDimAn vAnaraH SUras trizu lokezu viSrutaH
tUrRaM sugrIvam Agamya punar gacCati vAnaraH
viBajan vAnarIM senAm anIkAni praharzayan
yaH purA gomatItIre ramyaM paryeti parvatam
nAmnA saMkocano nAma nAnAnagayuto giriH
tatra rAjyaM praSAsty eza kumudo nAma yUTapaH
yo 'sO SatasahasrARAM sahasraM parikarzati
yasya vAlA bahuvyAmA dIrGalANgUlam ASritAH
tAmrAH pItAH sitAH SvetAH prakIrRA GorakarmaRaH
adIno rozaRaS caRqaH saMgrAmam aBikANkzati
ezEvASaMsate laNkAM svenAnIkena marditum
yas tv eza siMhasaMkASaH kapilo dIrGakesaraH
niBftaH prekzate laNkAM diDakzann iva cakzuzA
vinDyaM kfzRagiriM sahyaM parvataM ca sudarSanam
rAjan satatam aDyAste ramBo nAmEza yUTapaH
SataM SatasahasrARAM triMSac ca hariyUTapAH
parivAryAnugacCanti laNkAM marditum ojasA
yas tu karRO vivfRute jfmBate ca punaH punaH
na ca saMvijate mftyor na ca yUTAd viDAvati
mahAbalo vItaBayo ramyaM sAlveya parvatam
rAjan satatam aDyAste SaraBo nAma yUTapaH
etasya balinaH sarve vihArA nAma yUTapAH
rAjaY SatasahasrARi catvAriMSat taTEva ca
yas tu meGa ivAkASaM mahAn Avftya tizWati
maDye vAnaravIrARAM surARAm iva vAsavaH
BerIRAm iva saMnAdo yasyEza SrUyate mahAn
GoraH SAKAmfgendrARAM saMgrAmam aBikANkzatAm
eza parvatam aDyAste pAriyAtram anuttamam
yudDe duzprasaho nityaM panaso nAma yUTapaH
enaM SatasahasrARAM SatArDaM paryupAsate
yUTapA yUTapaSrezWaM yezAM yUTAni BAgaSaH
yas tu BImAM pravalgantIM camUM tizWati SoBayan
sTitAM tIre samudrasya dvitIya iva sAgaraH
eza dardarasaMkASo vinato nAma yUTapaH
pibaMS carati parRASAM nadInAm uttamAM nadIm
zazwiH SatasahasrARi balam asya plavaMgamAH
tvAm Ahvayati yudDAya kraTano nAma yUTapaH
yas tu gErikavarRABaM vapuH puzyati vAnaraH
gavayo nAma tejasvI tvAM kroDAd aBivartate
enaM SatasahasrARi saptatiH paryupAsate
eza ASaMsate laNkAM svenAnIkena marditum
ete duzprasahA GorA balinaH kAmarUpiRaH
yUTapA yUTapaSrezWA yezAM saMKyA na vidyate
tAMs tu te 'haM pravakzyAmi prekzamARasya yUTapAn
rAGavArTe parAkrAntA ye na rakzanti jIvitam
snigDA yasya bahuSyAmA bAlA lANgUlam ASritAH
tAmrAH pItAH sitAH SvetAH prakIrRA GorakarmaRaH
pragfhItAH prakASante sUryasyeva marIcayaH
pfTivyAM cAnukfzyante haro nAmEza yUTapaH
yaM pfzWato 'nugacCanti SataSo 'Ta sahasraSaH
drumAn udyamya sahitA laNkArohaRatatparAH
eza kowIsahasreRa vAnarARAM mahOjasAm
AkANkzate tvAM saMgrAme jetuM parapuraMjaya
nIlAn iva mahAmeGAMs tizWato yAMs tu paSyasi
asitAY janasaMkASAn yudDe satyaparAkramAn
naKadaMzwrAyuDAn vIrAMs tIkzRakopAn BayAvahAn
asaMKyeyAn anirdeSyAn paraM pAram ivodaDeH
parvatezu ca ye ke cid vizamezu nadIzu ca
ete tvAm aBivartante rAjann fzkAH sudAruRAH
ezAM maDye sTito rAjan BImAkzo BImadarSanaH
parjanya iva jImUtEH samantAt parivAritaH
fkzavantaM giriSrezWam aDyAste narmadAM piban
sarvarkzARAm aDipatir DUmro nAmEza yUTapaH
yavIyAn asya tu BrAtA paSyEnaM parvatopamam
BrAtrA samAno rUpeRa viSizwas tu parAkrame
sa eza jAmbavAn nAma mahAyUTapayUTapaH
praSAnto guruvartI ca saMprahArezv amarzaRaH
etena sAhyaM sumahat kftaM Sakrasya DImatA
devAsure jAmbavatA labDAS ca bahavo varAH
Aruhya parvatAgreByo mahABravipulAH SilAH
muYcanti vipulAkArA na mftyor udvijanti ca
rAkzasAnAM ca sadfSAH piSAcAnAM ca romaSAH
etasya sEnye bahavo vicaranty agnitejasaH
yaM tv enam aBisaMrabDaM plavamAnam iva sTitam
prekzante vAnarAH sarve sTitaM yUTapayUTapam
eza rAjan sahasrAkzaM paryupAste harISvaraH
balena balasaMpanno ramBo nAmEza yUTapaH
yaH sTitaM yojane SElaM gacCan pArSvena sevate
UrDvaM taTEva kAyena gataH prApnoti yojanam
yasmAn na paramaM rUpaM catuzpAdezu vidyate
SrutaH saMnAdano nAma vAnarARAM pitAmahaH
yena yudDaM tadA dattaM raRe Sakrasya DImatA
parAjayaS ca na prAptaH so 'yaM yUTapayUTapaH
yasya vikramamARasya Sakrasyeva parAkramaH
eza ganDarvakanyAyAm utpannaH kfzRavartmanA
purA devAsure yudDe sAhyArTaM tridivOkasAm
yasya vESravaRo rAjA jambUm upanizevate
yo rAjA parvatendrARAM bahukiMnarasevinAm
vihArasuKado nityaM BrAtus te rAkzasADipa
tatrEza vasati SrImAn balavAn vAnararzaBaH
yudDezv akatTano nityaM kraTano nAma yUTapaH
vftaH kowisahasreRa harIRAM samupasTitaH
ezEvASaMsate laNkAM svenAnIkena marditum
yo gaNgAm anu paryeti trAsayan hastiyUTapAn
hastinAM vAnarARAM ca pUrvavEram anusmaran
eza yUTapatir netA gacCan giriguhASayaH
harIRAM vAhinI muKyo nadIM hEmavatIm anu
uSIra bIjam ASritya parvataM mandaropamam
ramate vAnaraSrezWo divi Sakra iva svayam
enaM SatasahasrARAM sahasram aBivartate
eza durmarzaRo rAjan pramATI nAma yUTapaH
vAtenevodDataM meGaM yam enam anupaSyasi
vivartamAnaM bahuSo yatrEtad bahulaM rajaH
ete 'sitamuKA GorA golANgUlA mahAbalAH
SataM SatasahasrARi dfzwvA vE setubanDanam
golANgUlaM mahAvegaM gavAkzaM nAma yUTapam
parivAryABivartante laNkAM marditum ojasA
BramarAcaritA yatra sarvakAmaPaladrumAH
yaM sUryatulyavarRABam anuparyeti parvatam
yasya BAsA sadA BAnti tadvarRA mfgapakziRaH
yasya prasTaM mahAtmAno na tyajanti maharzayaH
tatrEza ramate rAjan ramye kAYcanaparvate
muKyo vAnaramuKyAnAM kesarI nAma yUTapaH
zazwir girisahasrARAM ramyAH kAYcanaparvatAH
tezAM maDye girivaras tvam ivAnaGa rakzasAm
tatrEte kapilAH SvetAs tAmrAsyA maDupiNgalAH
nivasanty uttamagirO tIkzRadaMzwrAnaKAyuDAH
siMha iva caturdaMzwrA vyAGrA iva durAsadAH
sarve vESvanarasamA jvalitASIvizopamAH
sudIrGAYcitalANgUlA mattamAtaMgasaMniBAH
mahAparvatasaMkASA mahAjImUtanisvanAH
eza cEzAm aDipatir maDye tizWati vIryavAn
nAmnA pfTivyAM viKyAto rAjaY SatabalIti yaH
ezEvASaMsate laNkAM svenAnIkena marditum
gajo gavAkzo gavayo nalo nIlaS ca vAnaraH
ekEka eva yUTAnAM kowiBir daSaBir vftaH
taTAnye vAnaraSrezWA vinDyaparvatavAsinaH
na Sakyante bahutvAt tu saMKyAtuM laGuvikramAH
sarve mahArAja mahApraBAvAH; sarve mahASElanikASakAyAH
sarve samarTAH pfTivIM kzaRena; kartuM praviDvastavikIrRaSElAm
sAraRasya vacaH SrutvA rAvaRaM rAkzasADipam
balam Alokayan sarvaM Suko vAkyam aTAbravIt
sTitAn paSyasi yAn etAn mattAn iva mahAdvipAn
nyagroDAn iva gANgeyAn sAlAn hEmavatIn iva
ete duzprasahA rAjan balinaH kAmarUpiRaH
dEtyadAnavasaMkASA yudDe devaparAkramAH
ezAM kowisahasrARi nava paYcaca sapta ca
taTA SaNKasahasrARi taTA vfndaSatAni ca
ete sugrIvasacivAH kizkinDAnilayAH sadA
harayo devaganDarvEr utpannAH kAmarUpiRaH
yO tO paSyasi tizWantO kumArO devarUpiRO
mEndaS ca dvividaS coBO tAByAM nAsti samo yuDi
brahmaRA samanujYAtAv amftaprASinAv uBO
ASaMsete yuDA laNkAm etO marditum ojasA
yAv etAv etayoH pArSve sTitO parvatasaMniBO
sumuKo vimuKaS cEva mftyuputrO pituH samO
yaM tu paSyasi tizWantaM praBinnam iva kuYjaram
yo balAt kzoBayet krudDaH samudram api vAnaraH
ezo 'BigantA laNkAyA vEdehyAs tava ca praBo
enaM paSya purA dfzwaM vAnaraM punar Agatam
jyezWaH kesariRaH putro vAtAtmaja iti SrutaH
hanUmAn iti viKyAto laNGito yena sAgaraH
kAmarUpI hariSrezWo balarUpasamanvitaH
anivAryagatiS cEva yaTA satatagaH praBuH
udyantaM BAskaraM dfzwvA bAlaH kila pipAsitaH
triyojanasahasraM tu aDvAnam avatIrya hi
Adityam AharizyAmi na me kzut pratiyAsyati
iti saMcintya manasA purEza baladarpitaH
anADfzyatamaM devam api devarzidAnavEH
anAsAdyEva patito BAskarodayane girO
patitasya kaper asya hanur ekA SilAtale
kiM cid BinnA dfQahanor hanUmAn eza tena vE
satyam Agamayogena mamEza vidito hariH
nAsya SakyaM balaM rUpaM praBAvo vAnuBAzitum
eza ASaMsate laNkAm eko marditum ojasA
yaS cEzo 'nantaraH SUraH SyAmaH padmaniBekzaRaH
ikzvAkURAm atiraTo loke viKyAta pOruzaH
yasmin na calate Darmo yo DarmaM nAtivartate
yo brAhmam astraM vedAMS ca veda vedavidAM varaH
yo BindyAd gaganaM bAREH parvatAMS cApi dArayet
yasya mftyor iva kroDaH Sakrasyeva parAkramaH
sa eza rAmas tvAM yodDuM rAjan samaBivartate
yaS cEza dakziRe pArSve SudDajAmbUnadapraBaH
viSAlavakzAs tAmrAkzo nIlakuYcitamUrDajaH
ezo 'sya lakzmaRo nAma BrAtA prARasamaH priyaH
naye yudDe ca kuSalaH sarvaSAstraviSAradaH
amarzI durjayo jetA vikrAnto budDimAn balI
rAmasya dakziRo bAhur nityaM prARo bahiScaraH
na hy eza rAGavasyArTe jIvitaM parirakzati
ezEvASaMsate yudDe nihantuM sarvarAkzasAn
yas tu savyam asO pakzaM rAmasyASritya tizWati
rakzogaRaparikzipto rAjA hy eza viBIzaRaH
SrImatA rAjarAjena laNkAyAm aBizecitaH
tvAm eva pratisaMrabDo yudDAyEzo 'Bivartate
yaM tu paSyasi tizWantaM maDye girim ivAcalam
sarvaSAKAmfgendrARAM BartAram aparAjitam
tejasA yaSasA budDyA jYAnenABijanena ca
yaH kapIn ati baBrAja himavAn iva parvatAn
kizkinDAM yaH samaDyAste guhAM sagahanadrumAm
durgAM parvatadurgasTAM praDAnEH saha yUTapEH
yasyEzA kAYcanI mAlA SoBate SatapuzkarA
kAntA devamanuzyARAM yasyAM lakzmIH pratizWitA
etAM ca mAlAM tArAM ca kapirAjyaM ca SASvatam
sugrIvo vAlinaM hatvA rAmeRa pratipAditaH
evaM kowisahasreRa SaNkUnAM ca Satena ca
sugrIvo vAnarendras tvAM yudDArTam aBivartate
imAM mahArAjasamIkzya vAhinIm; upasTitAM prajvalitagrahopamAm
tataH prayatnaH paramo viDIyatAM; yaTA jayaH syAn na parEH parAjayaH
Sukena tu samAKyAtAMs tAn dfzwvA hariyUTapAn
samIpasTaM ca rAmasya BrAtaraM svaM viBIzaRam
lakzmaRaM ca mahAvIryaM BujaM rAmasya dakziRam
sarvavAnararAjaM ca sugrIvaM BImavikramam
kiM cid Avignahfdayo jAtakroDaS ca rAvaRaH
BartsayAm Asa tO vIrO kaTAnte SukasAraRO
aDomuKO tO praRatAv abravIc CukasAraRO
rozagadgadayA vAcA saMrabDaH paruzaM vacaH
na tAvat sadfSaM nAma sacivEr upajIviBiH
vipriyaM nfpater vaktuM nigrahapragrahe viBoH
ripURAM pratikUlAnAM yudDArTam aBivartatAm
uBAByAM sadfSaM nAma vaktum aprastave stavam
AcAryA guravo vfdDA vfTA vAM paryupAsitAH
sAraM yad rAjaSAstrARAm anujIvyaM na gfhyate
gfhIto vA na vijYAto BAro jYAnasya voCyate
IdfSEH sacivEr yukto mUrKEr dizwyA DarAmy aham
kiM nu mftyor BayaM nAsti mAM vaktuM paruzaM vacaH
yasya me SAsato jihvA prayacCati SuBASuBam
apy eva dahanaM spfzwvA vane tizWanti pAdapAH
rAjadozaparAmfzwAs tizWante nAparADinaH
hanyAm aham imO pApO SatrupakzapraSaMsakO
yadi pUrvopakArEr me na kroDo mfdutAM vrajet
apaDvaMsata gacCaDvaM saMnikarzAd ito mama
na hi vAM hantum icCAmi smarann upakftAni vAm
hatAv eva kftaGnO tO mayi snehaparANmuKO
evam uktO tu savrIqO tAv uBO SukasAraRO
rAvaRaM jayaSabdena pratinandyABiniHsftO
abravIt sa daSagrIvaH samIpasTaM mahodaram
upasTApaya SIGraM me cArAn nItiviSAradAn
tataS carAH saMtvaritAH prAptAH pArTivaSAsanAt
upasTitAH prAYjalayo varDayitvA jayASizA
tAn abravIt tato vAkyaM rAvaRo rAkzasADipaH
cArAn pratyayikAY SUrAn BaktAn vigatasADvasAn
ito gacCata rAmasya vyavasAyaM parIkzaTa
mantrezv aByantarA ye 'sya prItyA tena samAgatAH
kaTaM svapiti jAgarti kim anyac ca karizyati
vijYAya nipuRaM sarvam Agantavyam aSezataH
cAreRa viditaH SatruH paRqitEr vasuDADipEH
yudDe svalpena yatnena samAsAdya nirasyate
cArAs tu te taTety uktvA prahfzwA rAkzaseSvaram
kftvA pradakziRaM jagmur yatra rAmaH salakzmaRaH
te suvelasya SElasya samIpe rAmalakzmaRO
pracCannA dadfSur gatvA sasugrIvaviBIzaRO
te tu DarmAtmanA dfzwA rAkzasendreRa rAkzasAH
viBIzaRena tatrasTA nigfhItA yadfcCayA
vAnarEr arditAs te tu vikrAntEr laGuvikramEH
punar laNkAm anuprAptAH Svasanto nazwacetasaH
tato daSagrIvam upasTitAs te; cArA bahirnityacarA niSAcarAH
gireH suvelasya samIpavAsinaM; nyavedayan BImabalaM mahAbalAH
tatas tam akzoBya balaM laNkADipataye carAH
suvele rAGavaM SEle nivizwaM pratyavedayan
cArARAM rAvaRaH SrutvA prAptaM rAmaM mahAbalam
jAtodvego 'Bavat kiM cic CArdUlaM vAkyam abravIt
ayaTAvac ca te varRo dInaS cAsi niSAcara
nAsi kaccid amitrARAM krudDAnAM vaSam AgataH
iti tenAnuSizwas tu vAcaM mandam udIrayat
tadA rAkzasaSArdUlaM SArdUlo BayavihvalaH
na te cArayituM SakyA rAjan vAnarapuMgavAH
vikrAntA balavantaS ca rAGaveRa ca rakzitAH
nApi saMBAzituM SakyAH saMpraSno 'tra na laByate
sarvato rakzyate panTA vAnarEH parvatopamEH
pravizwamAtre jYAto 'haM bale tasminn acArite
balAd gfhIto bahuBir bahuDAsmi vidAritaH
jAnuBir muzwiBir dantEs talES cABihato BfSam
pariRIto 'smi hariBir balavadBir amarzaREH
pariRIya ca sarvatra nIto 'haM rAmasaMsadam
ruDirAdigDasarvANgo vihvalaS calitendriyaH
hariBir vaDyamAnaS ca yAcamAnaH kftAYjaliH
rAGaveRa paritrAto jIvAmi ha yadfcCayA
eza SElEH SilABiS ca pUrayitvA mahArRavam
dvAram ASritya laNkAyA rAmas tizWati sAyuDaH
garuqavyUham AsTAya sarvato hariBir vftaH
mAM visfjya mahAtejA laNkAm evABivartate
purA prAkAram AyAti kzipram ekataraM kuru
sItAM cAsmE prayacCASu suyudDaM vA pradIyatAm
manasA saMtatApATa tac CrutvA rAkzasADipaH
SArdUlasya mahad vAkyam aTovAca sa rAvaRaH
yadi mAM pratiyuDyeran devaganDarvadAnavAH
nEva sItAM pradAsyAmi sarvalokaBayAd api
evam uktvA mahAtejA rAvaRaH punar abravIt
cAritA BavatA senA ke 'tra SUrAH plavaMgamAH
kIdfSAH kiMpraBAvAS ca vAnarA ye durAsadAH
kasya putrAS ca pOtrAS ca tattvam AKyAhi rAkzasa
tatr atra pratipatsyAmi jYAtvA tezAM balAbalam
avaSyaM balasaMKyAnaM kartavyaM yudDam icCatA
aTEvam uktaH SArdUlo rAvaRenottamaS caraH
idaM vacanam AreBe vaktuM rAvaRasaMniDO
aTarkzarajasaH putro yuDi rAjan sudurjayaH
gadgadasyATa putro 'tra jAmbavAn iti viSrutaH
gadgadasyEva putro 'nyo guruputraH SatakratoH
kadanaM yasya putreRa kftam ekena rakzasAm
suzeRaS cApi DarmAtmA putro Darmasya vIryavAn
sOmyaH somAtmajaS cAtra rAjan daDimuKaH kapiH
sumuKo durmuKaS cAtra vegadarSI ca vAnaraH
mftyur vAnararUpeRa nUnaM sfzwaH svayamBuvA
putro hutavahasyATa nIlaH senApatiH svayam
anilasya ca putro 'tra hanUmAn iti viSrutaH
naptA Sakrasya durDarzo balavAn aNgado yuvA
mEndaS ca dvividaS coBO balinAv aSvisaMBavO
putrA vEvasvatasyAtra paYcakAlAntakopamAH
gajo gavAkzo gavayaH SaraBo ganDamAdanaH
Sveto jyotirmuKaS cAtra BAskarasyAtmasaMBavO
varuRasya ca putro 'Ta hemakUwaH plavaMgamaH
viSvakarmasuto vIro nalaH plavagasattamaH
vikrAnto vegavAn atra vasuputraH sudurDaraH
daSavAnarakowyaS ca SUrARAM yudDakANkziRAm
SrImatAM devaputrARAM SezAn nAKyAtum utsahe
putro daSaraTasyEza siMhasaMhanano yuvA
dUzaRo nihato yena KaraS ca triSirAs taTA
nAsti rAmasya sadfSo vikrame Buvi kaS cana
virADo nihato yena kabanDaS cAntakopamaH
vaktuM na Sakto rAmasya naraH kaS cid guRAn kzitO
janasTAnagatA yena tAvanto rAkzasA hatAH
lakzmaRaS cAtra DarmAtmA mAtaMgAnAm ivarzaBaH
yasya bARapaTaM prApya na jIved api vAsavaH
rAkzasAnAM varizWaS ca tava BrAtA viBIzaRaH
parigfhya purIM laNkAM rAGavasya hite rataH
iti sarvaM samAKyAtaM tavedaM vAnaraM balam
suvele 'DizWitaM SEle SezakArye BavAn gatiH
tatas tam akzoByabalaM laNkAyAM nfpateS caraH
suvele rAGavaM SEle nivizwaM pratyavedayan
cArARAM rAvaRaH SrutvA prAptaM rAmaM mahAbalam
jAtodvego 'Bavat kiM cit sacivAMS cedam abravIt
mantriRaH SIGram AyAntu sarve vE susamAhitAH
ayaM no mantrakAlo hi saMprApta iva rAkzasAH
tasya tac CAsanaM SrutvA mantriRo 'ByAgaman drutam
tataH saMmantrayAm Asa sacivE rAkzasEH saha
mantrayitvA sa durDarzaH kzamaM yat samanantaram
visarjayitvA sacivAn praviveSa svam Alayam
tato rAkzasam AhUya vidyujjihvaM mahAbalam
mAyAvidaM mahAmAyaH prAviSad yatra mETilI
vidyujjihvaM ca mAyAjYam abravId rAkzasADipaH
mohayizyAmahe sItAM mAyayA janakAtmajAm
Siro mAyAmayaM gfhya rAGavasya niSAcara
mAM tvaM samupatizWasva mahac ca saSaraM DanuH
evam uktas taTety Aha vidyujjihvo niSAcaraH
tasya tuzwo 'Bavad rAjA pradadO ca viBUzaRam
aSokavanikAyAM tu praviveSa mahAbalaH
tato dInAm adEnyArhAM dadarSa DanadAnujaH
aDomuKIM SokaparAm upavizwAM mahItale
BartAram eva DyAyantIm aSokavanikAM gatAm
upAsyamAnAM GorABI rAkzasIBir adUrataH
upasftya tataH sItAM praharzan nAma kIrtayan
idaM ca vacanaM Dfzwam uvAca janakAtmajAm
sAntvyamAnA mayA Badre yam upASritya valgase
Kara hantA sa te BartA rAGavaH samare hataH
CinnaM te sarvato mUlaM darpas te nihato mayA
vyasanenAtmanaH sIte mama BAryA Bavizyasi
alpapuRye nivfttArTe mUQe paRqitamAnini
SfRu BartfbaDaM sIte GoraM vftravaDaM yaTA
samAyAtaH samudrAntaM mAM hantuM kila rAGavaH
vAnarendrapraRItena balena mahatA vftaH
saMnivizwaH samudrasya tIram AsAdya dakziRam
balena mahatA rAmo vrajaty astaM divAkare
aTADvani pariSrAntam arDarAtre sTitaM balam
suKasuptaM samAsAdya cAritaM praTamaM carEH
tat prahastapraRItena balena mahatA mama
balam asya hataM rAtrO yatra rAmaH sulakzmaRaH
pawwasAn pariGAn KaqgAMS cakrAn daRqAn mahAyasAn
bARajAlAni SUlAni BAsvarAn kUwamudgarAn
yazwIS ca tomarAn prAsaMS cakrARi musalAni ca
udyamyodyamya rakzoBir vAnarezu nipAtitAH
aTa suptasya rAmasya prahastena pramATinA
asaktaM kftahastena SiraS CinnaM mahAsinA
viBIzaRaH samutpatya nigfhIto yadfcCayA
diSaH pravrAjitaH sarvEr lakzmaRaH plavagEH saha
sugrIvo grIvayA Sete BagnayA plavagADipaH
nirastahanukaH Sete hanUmAn rAkzasEr hataH
jAmbavAn aTa jAnuByAm utpatan nihato yuDi
pawwasEr bahuBiS Cinno nikfttaH pAdapo yaTA
mEndaS ca dvividaS coBO nihatO vAnararzaBO
niHSvasantO rudantO ca ruDireRa samukzitO
asinAByAhataS Cinno maDye ripunizUdanaH
aBizwanati medinyAM panasaH panaso yaTA
nArAcEr bahuBiS CinnaH Sete daryAM darImuKaH
kumudas tu mahAtejA nizkUjan sAyakEr hataH
aNgado bahuBiS CinnaH SarEr AsAdya rAkzasEH
pAtito ruDirodgArI kzitO nipatito 'NgadaH
harayo maTitA nAgE raTajAlEs taTApare
SAyitA mfditAs tatra vAyuvegEr ivAmbudAH
pradrutAS ca pare trastA hanyamAnA jaGanyataH
aBidrutAs tu rakzoBiH siMhEr iva mahAdvipAH
sAgare patitAH ke cit ke cid gaganam ASritAH
fkzA vfkzAn upArUQA vAnarEs tu vimiSritAH
sAgarasya ca tIrezu SElezu ca vanezu ca
piNgAkzAs te virUpAkzEr bahuBir bahavo hatAH
evaM tava hato BartA sasEnyo mama senayA
kzatajArdraM rajoDvastam idaM cAsyAhftaM SiraH
tataH paramadurDarzo rAvaRo rAkzaseSvaraH
sItAyAm upaSfRvantyAM rAkzasIm idam abravIt
rAkzasaM krUrakarmARaM vidyujjihvaM tvam Anaya
yena tad rAGavaSiraH saMgrAmAt svayam Ahftam
vidyujjihvas tato gfhya Siras tat saSarAsanam
praRAmaM SirasA kftvA rAvaRasyAgrataH sTitaH
tam abravIt tato rAjA rAvaRo rAkzasaM sTitam
vidyujjihvaM mahAjihvaM samIpaparivartinam
agrataH kuru sItAyAH SIGraM dASaraTeH SiraH
avasTAM paScimAM BartuH kfpaRA sADu paSyatu
evam uktaM tu tad rakzaH Siras tat priyadarSanam
upanikzipya sItAyAH kzipram antaraDIyata
rAvaRaS cApi cikzepa BAsvaraM kArmukaM mahat
trizu lokezu viKyAtaM sItAm idam uvAca ha
idaM tat tava rAmasya kArmukaM jyAsamanvitam
iha prahastenAnItaM hatvA taM niSi mAnuzam
sa vidyujjihvena sahEva tac Ciro; DanuS ca BUmO vinikIrya rAvaRaH
videharAjasya sutAM yaSasvinIM; tato 'bravIt tAM Bava me vaSAnugA
sA sItA tac Ciro dfzwvA tac ca kArmukam uttamam
sugrIvapratisaMsargam AKyAtaM ca hanUmatA
nayane muKavarRaM ca Bartus tat sadfSaM muKam
keSAn keSAntadeSaM ca taM ca cUqAmaRiM SuBam
etEH sarvEr aBijYAnEr aBijYAya suduHKitA
vijagarhe 'Ta kEkeyIM kroSantI kurarI yaTA
sakAmA Bava kEkeyi hato 'yaM kulanandanaH
kulam utsAditaM sarvaM tvayA kalahaSIlayA
AryeRa kiM nu kEkeyyAH kftaM rAmeRa vipriyam
yad gfhAc cIravasanas tayA prasTApito vanam
evam uktvA tu vEdehI vepamAnA tapasvinI
jagAma jagatIM bAlA CinnA tu kadalI yaTA
sA muhUrtAt samASvasya pratilaBya ca cetanAm
tac CiraH samupAGrAya vilalApAyatekzaRA
hA hatAsmi mahAbAho vIravratam anuvratA
imAM te paScimAvasTAM gatAsmi viDavA kftA
praTamaM maraRaM nAryA Bartur vEguRyam ucyate
suvfttaH sADuvfttAyAH saMvfttas tvaM mamAgrataH
duHKAd duHKaM prapannAyA magnAyAH SokasAgare
yo hi mAm udyatas trAtuM so 'pi tvaM vinipAtitaH
sA SvaSrUr mama kOsalyA tvayA putreRa rAGava
vatseneva yaTA Denur vivatsA vatsalA kftA
AdizwaM dIrGam Ayus te yEr acintyaparAkrama
anftaM vacanaM tezAm alpAyur asi rAGava
aTa vA naSyati prajYA prAjYasyApi satas tava
pacaty enaM taTA kAlo BUtAnAM praBavo hy ayam
adfzwaM mftyum ApannaH kasmAt tvaM nayaSAstravit
vyasanAnAm upAyajYaH kuSalo hy asi varjane
taTA tvaM saMparizvajya rOdrayAtinfSaMsayA
kAlarAtryA mayAcCidya hftaH kamalalocanaH
upaSeze mahAbAho mAM vihAya tapasvinIm
priyAm iva SuBAM nArIM pfTivIM puruzarzaBa
arcitaM satataM yatnAd ganDamAlyEr mayA tava
idaM te matpriyaM vIra DanuH kAYcanaBUzitam
pitrA daSaraTena tvaM SvaSureRa mamAnaGa
pUrvES ca pitfBiH sArDaM nUnaM svarge samAgataH
divi nakzatraBUtas tvaM mahat karma kftaM priyam
puRyaM rAjarzivaMSaM tvam AtmanaH samupekzase
kiM mAn na prekzase rAjan kiM mAM na pratiBAzase
bAlAM bAlena saMprAptAM BAryAM mAM sahacAriRIm
saMSrutaM gfhRatA pARiM carizyAmIti yat tvayA
smara tan mama kAkutsTa naya mAm api duHKitAm
kasmAn mAm apahAya tvaM gato gatimatAM vara
asmAl lokAd amuM lokaM tyaktvA mAm iha duHKitAm
kalyAREr ucitaM yat tat parizvaktaM mayEva tu
kravyAdEs tac CarIraM te nUnaM viparikfzyate
agnizwomAdiBir yajYEr izwavAn AptadakziREH
agnihotreRa saMskAraM kena tvaM tu na lapsyase
pravrajyAm upapannAnAM trayARAm ekam Agatam
pariprakzyati kOsalyA lakzmaRaM SokalAlasA
sa tasyAH paripfcCantyA vaDaM mitrabalasya te
tava cAKyAsyate nUnaM niSAyAM rAkzasEr vaDam
sA tvAM suptaM hataM SrutvA mAM ca rakzogfhaM gatAm
hfdayena vidIrRena na Bavizyati rAGava
sADu pAtaya mAM kzipraM rAmasyopari rAvaRaH
samAnaya patiM patnyA kuru kalyARam uttamam
SirasA me SiraS cAsya kAyaM kAyena yojaya
rAvaRAnugamizyAmi gatiM Bartur mahAtmanaH
muhUrtam api necCAmi jIvituM pApajIvinA
SrutaM mayA vedavidAM brAhmaRAnAM pitur gfhe
yAsAM strIRAM priyo BartA tAsAM lokA mahodayAH
kzamA yasmin damas tyAgaH satyaM DarmaH kftajYatA
ahiMsA cEva BUtAnAM tam fte kA gatir mama
iti sA duHKasaMtaptA vilalApAyatekzaRA
BartuH Siro Danus tatra samIkzya janakAtmajA
evaM lAlapyamAnAyAM sItAyAM tatra rAkzasaH
aBicakrAma BartAram anIkasTaH kftAYjaliH
vijayasvAryaputreti so 'BivAdya prasAdya ca
nyavedayad anuprAptaM prahastaM vAhinIpatim
amAtyEH sahitaH sarvEH prahastaH samupasTitaH
kiM cid AtyayikaM kAryaM tezAM tvaM darSanaM kuru
etac CrutvA daSagrIvo rAkzasaprativeditam
aSokavanikAM tyaktvA mantriRAM darSanaM yayO
sa tu sarvaM samarTyEva mantriBiH kftyam AtmanaH
saBAM praviSya vidaDe viditvA rAmavikramam
antarDAnaM tu tac CIrzaM tac ca kArmukam uttamam
jagAma rAvaRasyEva niryARasamanantaram
rAkzasendras tu tEH sArDaM mantriBir BImavikramEH
samarTayAm Asa tadA rAmakAryaviniScayam
avidUrasTitAn sarvAn balADyakzAn hitEziRaH
abravIt kAlasadfSo rAvaRo rAkzasADipaH
SIGraM BerIninAdena sPuwakoRAhatena me
samAnayaDvaM sEnyAni vaktavyaM ca na kAraRam
tatas taTeti pratigfhya tad vaco; balADipAs te mahad Atmano balam
samAnayaMS cEva samAgataM ca te; nyavedayan Bartari yudDakANkziRi
sItAM tu mohitAM dfzwvA saramA nAma rAkzasI
AsasAdASu vEdehIM priyAM praRayinI saKI
sA hi tatra kftA mitraM sItayA rakzyamARayA
rakzantI rAvaRAd izwA sAnukroSA dfQavratA
sA dadarSa saKIM sItAM saramA nazwacetanAm
upAvftyotTitAM DvastAM vaqavAm iva pAMsuzu
tAM samASvAsayAm Asa saKI snehena suvratA
uktA yad rAvaRena tvaM pratyuktaM ca svayaM tvayA
saKIsnehena tad BIru mayA sarvaM pratiSrutam
lInayA ganahe SUhye Bayam utsfjya rAvaRAt
tava hetor viSAlAkzi na hi me jIvitaM priyam
sa saMBrAntaS ca nizkrAnto yat kfte rAkzasADipaH
tac ca me viditaM sarvam aBinizkramya mETili
na SakyaM sOptikaM kartuM rAmasya viditAtmanaH
vaDaS ca puruzavyAGre tasminn evopapadyate
na cEva vAnarA hantuM SakyAH pAdapayoDinaH
surA devarzaBeReva rAmeRa hi surakzitAH
dIrGavfttaBujaH SrImAn mahoraskaH pratApavAn
DanvI saMhananopeto DarmAtmA Buvi viSrutaH
vikrAnto rakzitA nityam AtmanaS ca parasya ca
lakzmaRena saha BrAtrA kuSalI nayaSAstravit
hantA parabalOGAnAm acintyabalapOruzaH
na hato rAGavaH SrImAn sIte SatrunibarhaRaH
ayuktabudDikftyena sarvaBUtaviroDinA
iyaM prayuktA rOdreRa mAyA mAyAvidA tvayi
Sokas te vigataH sarvaH kalyARaM tvAm upasTitam
DruvaM tvAM Bajate lakzmIH priyaM prItikaraM SfRu
uttIrya sAgaraM rAmaH saha vAnarasenayA
saMnivizwaH samudrasya tIram AsAdya dakziRam
dfzwo me paripUrRArTaH kAkutsTaH sahalakzmaRaH
sahitEH sAgarAntasTEr balEs tizWati rakzitaH
anena prezitA ye ca rAkzasA laGuvikramaH
rAGavas tIrRa ity evaM pravfttis tEr ihAhftA
sa tAM SrutvA viSAlAkzi pravfttiM rAkzasADipaH
eza mantrayate sarvEH sacivEH saha rAvaRaH
iti bruvARA saramA rAkzasI sItayA saha
sarvodyogena sEnyAnAM SabdaM SuSrAva BEravam
daRqanirGAtavAdinyAH SrutvA BeryA mahAsvanam
uvAca saramA sItAm idaM maDuraBAziRI
saMnAhajananI hy ezA BEravA BIru BerikA
BerInAdaM ca gamBIraM SfRu toyadanisvanam
kalpyante mattamAtaMgA yujyante raTavAjinaH
tatra tatra ca saMnadDAH saMpatanti padAtayaH
ApUryante rAjamArgAH sEnyEr adButadarSanEH
vegavadBir nadadBiS ca toyOGEr iva sAgaraH
SAstrARAM ca prasannAnAM carmaRAM varmaRAM taTA
raTavAjigajAnAM ca BUzitAnAM ca rakzasAm
praBAM visfjatAM paSya nAnAvarRAM samutTitAm
vanaM nirdahato Darme yaTArUpaM viBAvasoH
GaRwAnAM SfRu nirGozaM raTAnAM SfRu nisvanam
hayAnAM hezamARAnAM SfRu tUryaDvaniM yaTA
udyatAyuDahastAnAM rAkzasendrAnuyAyinAm
saMBramo rakzasAm eza tumulo lomaharzaRaH
SrIs tvAM Bajati SokaGnI rakzasAM Bayam Agatam
rAmAt kamalapatrAkzi dEtyAnAm iva vAsavAt
avajitya jitakroDas tam acintyaparAkramaH
rAvaRaM samare hatvA BartA tvADigamizyati
vikramizyati rakzaHsu BartA te sahalakzmaRaH
yaTA Satruzu SatruGno vizRunA saha vAsavaH
Agatasya hi rAmasya kzipram aNkagatAM satIm
ahaM drakzyAmi sidDArTAM tvAM SatrO vinipAtite
aSrURy AnandajAni tvaM vartayizyasi SoBane
samAgamya parizvaktA tasyorasi mahorasaH
acirAn mokzyate sIte devi te jaGanaM gatAm
DftAm etAM bahUn mAsAn veRIM rAmo mahAbalaH
tasya dfzwvA muKaM devi pUrRacandram ivoditam
mokzyase SokajaM vAri nirmokam iva pannagI
rAvaRaM samare hatvA nacirAd eva mETili
tvayA samagraM priyayA suKArho lapsyate suKam
samAgatA tvaM rAmeRa modizyasi mahAtmanA
suvarzeRa samAyuktA yaTA sasyena medinI
girivaram aBito 'nuvartamAno; haya iva maRqalam ASu yaH karoti
tam iha SaraRam aByupehi devi; divasakaraM praBavo hy ayaM prajAnAm
aTa tAM jAtasaMtApAM tena vAkyena mohitAm
saramA hlAdayAm Asa pftivIM dyOr ivAmBasA
tatas tasyA hitaM saKyAS cikIrzantI saKI vacaH
uvAca kAle kAlajYA smitapUrvABiBAziRI
utsaheyam ahaM gatvA tvadvAkyam asitekzaRe
nivedya kuSalaM rAme praticCannA nivartitum
na hi me kramamARAyA nirAlambe vihAyasi
samarTo gatim anvetuM pavano garuqo 'pi vA
evaM bruvARAM tAM sItA saramAM punar abravIt
maDuraM SlakzRayA vAcA pUrvaSokABipannayA
samarTA gaganaM gantum api vA tvaM rasAtalam
avagacCAmy akartavyaM kartavyaM te madantare
matpriyaM yadi kartavyaM yadi budDiH sTirA tava
jYAtum icCAmi taM gatvA kiM karotIti rAvaRaH
sa hi mAyAbalaH krUro rAvaRaH SatrurAvaRaH
mAM mohayati duzwAtmA pItamAtreva vAruRI
tarjApayati mAM nityaM BartsApayati cAsakft
rAkzasIBiH suGorABir yA mAM rakzanti nityaSaH
udvignA SaNkitA cAsmi na ca svasTaM mano mama
tad BayAc cAham udvignA aSokavanikAM gatAH
yadi nAma kaTA tasya niScitaM vApi yad Bavet
nivedayeTAH sarvaM tat paro me syAd anugrahaH
sA tv evaM bruvatIM sItAM saramA valguBAziRI
uvAca vacanaM tasyAH spfSantI bAzpaviklavam
eza te yady aBiprAyas tasmAd gacCAmi jAnaki
gfhya Satror aBiprAyam upAvfttAM ca paSya mAm
evam uktvA tato gatvA samIpaM tasya rakzasaH
SuSrAva kaTitaM tasya rAvaRasya samantriRaH
sA SrutvA niScayaM tasya niScayajYA durAtmanaH
punar evAgamat kzipram aSokavanikAM tadA
sA pravizwA punas tatra dadarSa janakAtmajAm
pratIkzamARAM svAm eva BrazwapadmAm iva Sriyam
tAM tu sItA punaH prAptAM saramAM valguBAziRIm
parizvajya ca susnigDaM dadO ca svayam Asanam
ihAsInA suKaM sarvam AKyAhi mama tattvataH
krUrasya niScayaM tasya rAvaRasya durAtmanaH
evam uktA tu saramA sItayA vepamAnayA
kaTitaM sarvam Acazwa rAvaRasya samantriRaH
jananyA rAkzasendro vE tvanmokzArTaM bfhadvacaH
avidDena ca vEdehi mantrivfdDena boDitaH
dIyatAm aBisatkftya manujendrAya mETilI
nidarSanaM te paryAptaM janasTAne yad adButam
laNGanaM ca samudrasya darSanaM ca hanUmataH
vaDaM ca rakzasAM yudDe kaH kuryAn mAnuzo Buvi
evaM sa mantrivfdDES ca mAtrA ca bahu BAzitaH
na tvAm utsahate moktum artahm arTaparo yaTA
notsahaty amfto moktuM yudDe tvAm iti mETili
sAmAtyasya nfSaMsasya niScayo hy eza vartate
tad ezA susTirA budDir mftyuloBAd upasTitA
BayAn na Saktas tvAM moktum anirastas tu saMyuge
rAkzasAnAM ca sarvezAm AtmanaS ca vaDena hi
nihatya rAvaRaM saMKye sarvaTA niSitEH SarEH
pratinezyati rAmas tvAm ayoDyAm asitekzaRe
etasminn antare Sabdo BerISaNKasamAkulaH
Sruto vE sarvasEnyAnAM kampayan DaraRItalam
SrutvA tu taM vAnarasEnyaSabdaM; laNkAgatA rAkzasarAjaBftyAH
nazwOjaso dEnyaparItacezwAH; Sreyo na paSyanti nfpasya dozEH
tena SaNKavimiSreRa BerISabdena rAGavaH
upayato mahAbAhU rAmaH parapuraMjayaH
taM ninAdaM niSamyATa rAvaRo rAkzaseSvaraH
muhUrtaM DyAnam AsTAya sacivAn aByudEkzata
aTa tAn sacivAMs tatra sarvAn ABAzya rAvaRaH
saBAM saMnAdayan sarvAm ity uvAca mahAbalaH
taraRaM sAgarasyApi vikramaM balasaMcayam
yad uktavanto rAmasya Bavantas tan mayA Srutam
BavataS cApy ahaM vedmi yudDe satyaparAkramAn
tatas tu sumahAprAjYo mAlyavAn nAma rAkzasaH
rAvaRasya vacaH SrutvA mAtuH pEtAmaho 'bravIt
vidyAsv aBivinIto yo rAjA rAjan nayAnugaH
sa SAsti ciram ESvaryam arIMS ca kurute vaSe
saMdaDAno hi kAlena vigfhRaMS cAriBiH saha
svapakzavarDanaM kurvan mahad ESvaryam aSnute
hIyamAnena kartavyo rAjYA saMDiH samena ca
na Satrum avamanyeta jyAyAn kurvIta vigraham
tan mahyaM rocate saMDiH saha rAmeRa rAvaRa
yadarTam aBiyuktAH sma sItA tasmE pradIyatAm
tasya devarzayaH sarve ganDarvAS ca jayEziRaH
viroDaM mA gamas tena saMDis te tena rocatAm
asfjad BagavAn pakzO dvAv eva hi pitAmahaH
surARAm asurARAM ca DarmADarmO tadASrayO
Darmo hi SrUyate pakzaH surARAM ca mahAtmanAm
aDarmo rakzasaM pakzo hy asurARAM ca rAvaRa
Darmo vE grasate 'DarmaM tataH kftam aBUd yugam
aDarmo grasate DarmaM tatas tizyaH pravartate
tat tvayA caratA lokAn Darmo vinihato mahAn
aDarmaH pragfhItaS ca tenAsmadbalinaH pare
sa pramAdAd vivfdDas te 'Darmo 'hir grasate hi naH
vivarDayati pakzaM ca surARAM suraBAvanaH
vizayezu prasaktena yatkiMcitkAriRA tvayA
fzIRAm agnikalpAnAm udvego janito mahAn
tezAM praBAvo durDarzaH pradIpta iva pAvakaH
tapasA BAvitAtmAno DarmasyAnugrahe ratAH
muKyEr yajYEr yajanty ete nityaM tEs tEr dvijAtayaH
juhvaty agnIMS ca viDivad vedAMS coccEr aDIyate
aBiBUya ca rakzAMsi brahmaGozAn udErayan
diSo vipradrutAH sarve stanayitnur ivozRage
fzIRAm agnikalpAnAm agnihotrasamutTitaH
Adatte rakzasAM tejo DUmo vyApya diSo daSa
tezu tezu ca deSezu puRyezu ca dfQavratEH
caryamARaM tapas tIvraM saMtApayati rAkzasAn
utpAtAn viviDAn dfzwvA GorAn bahuviDAMs taTA
vinASam anupaSyAmi sarvezAM rakzasAm aham
KarABis tanitA GorA meGAH pratiBayaMkaraH
SoRitenABivarzanti laNkAm uzRena sarvataH
rudatAM vAhanAnAM ca prapatanty asrabindavaH
DvajA DvastA vivarRAS ca na praBAnti yaTApuram
vyAlA gomAyavo gfDrA vASanti ca suBEravam
praviSya laNkAm aniSaM samavAyAMS ca kurvate
kAlikAH pARqurEr dantEH prahasanty agrataH sTitAH
striyaH svapnezu muzRantyo gfhARi pratiBAzya ca
gfhARAM balikarmARi SvAnaH paryupaBuYjate
KarA gozu prajAyante mUzikA nakulEH saha
mArjArA dvIpiBiH sArDaM sUkarAH SunakEH saha
kiMnarA rAkzasES cApi sameyur mAnuzEH saha
pARqurA raktapAdAS ca vihagAH kAlacoditAH
rAkzasAnAM vinASAya kapotA vicaranti ca
cIkI kUcIti vASantyaH SArikA veSmasu sTitAH
patanti graTitAS cApi nirjitAH kalahEziRaH
karAlo vikawo muRqaH puruzaH kfzRapiNgalaH
kAlo gfhARi sarvezAM kAle kAle 'nvavekzate
etAny anyAni duzwAni nimittAny utpatanti ca
vizRuM manyAmahe rAmaM mAnuzaM deham AsTitam
na hi mAnuzamAtro 'sO rAGavo dfQavikramaH
yena badDaH samudrasya sa setuH paramAdButaH
kuruzva nararAjena saMDiM rAmeRa rAvaRa
idaM vacas tatra nigadya mAlyavan; parIkzya rakzo'Dipater manaH punaH
anuttamezUttamapOruzo balI; baBUva tUzRIM samavekzya rAvaRam
tat tu mAlyavato vAkyaM hitam uktaM daSAnanaH
na marzayati duzwAtmA kAlasya vaSam AgataH
sa badDvA BrukuwiM vaktre kroDasya vaSam AgataH
amarzAt parivfttAkzo mAlyavantam aTAbravIt
hitabudDyA yad ahitaM vacaH paruzam ucyate
parapakzaM praviSyEva nEtac CrotragataM mama
mAnuzaM kfpaRaM rAmam ekaM SAKAmfgASrayam
samarTaM manyase kena tyaktaM pitrA vanAlayam
rakzasAm ISvaraM mAM ca devatAnAM BayaMkaram
hInaM mAM manyase kena ahInaM sarvavikramEH
vIradvezeRa vA SaNke pakzapAtena vA ripoH
tvayAhaM paruzARy uktaH paraprotsAhanena vA
praBavantaM padasTaM hi paruzaM ko 'hbiDAsyati
paRqitaH SAstratattvajYo vinA protsAhanAd ripoH
AnIya ca vanAt sItAM padmahInAm iva Sriyam
kimarTaM pratidAsyAmi rAGavasya BayAd aham
vftaM vAnarakowIBiH sasugrIvaM salakzmaRam
paSya kES cid ahoBis tvaM rAGavaM nihataM mayA
dvandve yasya na tizWanti dEvatAny api saMyuge
sa kasmAd rAvaRo yudDe Bayam AhArayizyati
dviDA Bajyeyam apy evaM na nameyaM tu kasya cit
eza me sahajo dozaH svaBAvo duratikramaH
yadi tAvat samudre tu setur badDo yadfcCayA
rAmeRa vismayaH ko 'tra yena te Bayam Agatam
sa tu tIrtvArRavaM rAmaH saha vAnarasenayA
pratijAnAmi te satyaM na jIvan pratiyAsyati
evaM bruvARaM saMrabDaM ruzwaM vijYAya rAvaRam
vrIqito mAlyavAn vAkyaM nottaraM pratyapadyata
jayASizA ca rAjAnaM varDayitvA yaTocitam
mAlyavAn aByanujYAto jagAma svaM niveSanam
rAvaRas tu sahAmAtyo mantrayitvA vimfSya ca
laNkAyAm atulAM guptiM kArayAm Asa rAkzasaH
vyAdideSa ca pUrvasyAM prahastaM dvAri rAkzasaM
dakziRasyAM mahAvIryO mahApArSva mahodarO
paScimAyAm aTo dvAri putram indrajitaM taTA
vyAdideSa mahAmAyaM rAkzasEr bahuBir vftam
uttarasyAM puradvAri vyAdiSya SukasAraRO
svayaM cAtra BavizyAmi mantriRas tAn uvAca ha
rAkzasaM tu virUpAkzaM mahAvIryaparAkramam
maDyame 'sTApayad gulme bahuBiH saha rAkzasEH
evaMviDAnaM laNkAyAM kftvA rAkzasapuMgavaH
mene kftArTam AtmAnaM kftAntavaSam AgataH
visarjayAm Asa tataH sa mantriRo; viDAnam AjYApya purasya puzkalam
jayASizA mantragaRena pUjito; viveSa so 'ntaHpuram fdDiman mahat
naravAnararAjO tO sa ca vAyusutaH kapiH
jAmbavAn fkzarAjaS ca rAkzasaS ca viBIzaRaH
aNgado vAliputraS ca sOmitriH SaraBaH kapiH
suzeRaH sahadAyAdo mEndo dvivida eva ca
gajo gavAkzo kumudo nalo 'Ta panasas taTA
amitravizayaM prAptAH samavetAH samarTayan
iyaM sA lakzyate laNkA purI rAvaRapAlitA
sAsuroragaganDarvEr amarEr api durjayA
kAryasidDiM puraskftya mantrayaDvaM vinirRaye
nityaM saMnihito hy atra rAvaRo rAkzasADipaH
taTA tezu bruvARezu rAvaRAvarajo 'bravIt
vAkyam agrAmyapadavat puzkalArTaM viBIzaRaH
analaH SaraBaS cEva saMpAtiH praGasas taTA
gatvA laNkAM mamAmAtyAH purIM punar ihAgatAH
BUtvA SakunayaH sarve pravizwAS ca ripor balam
viDAnaM vihitaM yac ca tad dfzwvA samupasTitAH
saMviDAnaM yaTAhus te rAvaRasya durAtmanaH
rAma tad bruvataH sarvaM yaTAtaTyena me SfRu
pUrvaM prahastaH sabalo dvAram AsAdya tizWati
dakziRaM ca mahAvIryO mahApArSvamahodarO
indrajit paScimadvAraM rAkzasEr bahuBir vftaH
pawwasAsiDanuzmadBiH SUlamudgarapARiBiH
nAnApraharaREH SUrEr Avfto rAvaRAtmajaH
rAkzasAnAM sahasrEs tu bahuBiH SastrapARiBiH
yuktaH paramasaMvigno rAkzasEr bahuBir vftaH
uttaraM nagaradvAraM rAvaRaH svayam AsTitaH
virUpAkzas tu mahatA SUlaKaqgaDanuzmatA
balena rAkzasEH sArDaM maDyamaM gulmam AsTitaH
etAn evaMviDAn gulmAMl laNkAyAM samudIkzya te
mAmakAH sacivAH sarve SIGraM punar ihAgatAH
gajAnAM ca sahasraM ca raTAnAm ayutaM pure
hayAnAm ayute dve ca sAgrakowI ca rakzasAm
vikrAntA balavantaS ca saMyugezv AtatAyinaH
izwA rAkzasarAjasya nityam ete niSAcarAH
ekEkasyAtra yudDArTe rAkzasasya viSAM pate
parivAraH sahasrARAM sahasram upatizWate
etAM pravfttiM laNkAyAM mantriproktaM viBIzaRaH
rAmaM kamalapatrAkzam idam uttaram abravIt
kuberaM tu yadA rAma rAvaRaH pratyayuDyata
zazwiH SatasahasrARi tadA niryAnti rAkzasAH
parAkrameRa vIryeRa tejasA sattvagOravAt
sadfSA yo 'tra darpeRa rAvaRasya durAtmanaH
atra manyur na kartavyo rozaye tvAM na BIzaye
samarTo hy asi vIryeRa surARAm api nigrahe
tad BavAMS caturaNgeRa balena mahatA vftaH
vyUhyedaM vAnarAnIkaM nirmaTizyasi rAvaRam
rAvaRAvaraje vAkyam evaM bruvati rAGavaH
SatrURAM pratiGAtArTam idaM vacanam abravIt
pUrvadvAre tu laNkAyA nIlo vAnarapuMgavaH
prahastaM pratiyodDA syAd vAnarEr bahuBir vftaH
aNgado vAliputras tu balena mahatA vftaH
dakziRe bADatAM dvAre mahApArSvamahodarO
hanUmAn paScimadvAraM nipIqya pavanAtmajaH
praviSatv aprameyAtmA bahuBiH kapiBir vftaH
dEtyadAnavasaMGAnAm fzIRAM ca mahAtmanAm
viprakArapriyaH kzudro varadAnabalAnvitaH
parikrAmati yaH sarvAMl lokAn saMtApayan prajAH
tasyAhaM rAkzasendrasya svayam eva vaDe DftaH
uttaraM nagaradvAram ahaM sOmitriRA saha
nipIqyABipravekzyAmi sabalo yatra rAvaRaH
vAnarendraS ca balavAn fkzarAjaS ca jAmbavAn
rAkzasendrAnujaS cEva gulme Bavatu maDyame
na cEva mAnuzaM rUpaM kAryaM hariBir Ahave
ezA Bavatu naH saMjYA yudDe 'smin vAnare bale
vAnarA eva niScihnaM svajane 'smin Bavizyati
vayaM tu mAnuzeREva sapta yotsyAmahe parAn
aham eva saha BrAtrA lakzmaRena mahOjasA
AtmanA paYcamaS cAyaM saKA mama viBIzaRaH
sa rAmaH kAryasidDyarTam evam uktvA viBIzaRam
suvelArohaRe budDiM cakAra matimAn matim
tatas tu rAmo mahatA balena; pracCAdya sarvAM pfTivIM mahAtmA
prahfzwarUpo 'BijagAma laNkAM; kftvA matiM so 'rivaDe mahAtmA
sa tu kftvA suvelasya matim ArohaRaM prati
lakzmaRAnugato rAmaH sugrIvam idam abravIt
viBIzaRaM ca DarmajYam anuraktaM niSAcaram
mantrajYaM ca viDijYaM ca SlakzRayA parayA girA
suvelaM sADu SElendram imaM DAtuSatES citam
aDyArohAmahe sarve vatsyAmo 'tra niSAm imAm
laNkAM cAlokayizyAmo nilayaM tasya rakzasaH
yena me maraRAntAya hftA BAryA durAtmanA
yena Darmo na vijYAto na vfttaM na kulaM taTA
rAkzasyA nIcayA budDyA yena tad garhitaM kftam
yasmin me varDate rozaH kIrtite rAkzasADame
yasyAparADAn nIcasya vaDaM drakzyAmi rakzasAm
eko hi kurute pApaM kAlapASavaSaM gataH
nIcenAtmApacAreRa kulaM tena vinaSyati
evaM saMmantrayann eva sakroDo rAvaRaM prati
rAmaH suvelaM vAsAya citrasAnum upAruhat
pfzWato lakzmaRa cEnam anvagacCat samAhitaH
saSaraM cApam udyamya sumahad vikrame rataH
tam anvarohat sugrIvaH sAmAtyaH saviBIzaRaH
hanUmAn aNgado nIlo mEndo dvivida eva ca
gajo gavAkzo gavayaH SaraBo ganDamAdanaH
panasaH kumudaS cEva haro ramBaS ca yUTapaH
ete cAnye ca bahavo vAnarAH SIGragAminaH
te vAyuvegapravaRAs taM giriM giricAriRaH
aDyArohanta SataSaH suvelaM yatra rAGavaH
te tv adIrGeRa kAlena girim Aruhya sarvataH
dadfSuH SiKare tasya vizaktAm iva Ke purIm
tAM SuBAM pravaradvArAM prAkAravaraSoBitAm
laNkAM rAkzasasaMpUrRAM dadfSur hariyUTapAH
prAkAracayasaMsTES ca taTA nIlEr niSAcarEH
dadfSus te hariSrezWAH prAkAram aparaM kftam
te dfzwvA vAnarAH sarve rAkzasAn yudDakANkziRaH
mumucur vipulAn nAdAMs tatra rAmasya paSyataH
tato 'stam agamat sUryaH saMDyayA pratiraYjitaH
pUrRacandrapradIpA ca kzapA samaBivartate
tataH sa rAmo harivAhinIpatir; viBIzaRena pratinandya satkftaH
salakzmaRo yUTapayUTasaMvftaH; suvela pfzWe nyavasad yaTAsuKam
tAM rAtrim uzitAs tatra suvele haripuMgavAH
laNkAyAM dadfSur vIrA vanAny upavanAni ca
samasOmyAni ramyARi viSAlAny AyatAni ca
dfzwiramyARi te dfzwvA baBUvur jAtavismayAH
campakASokapuMnAgasAlatAlasamAkulA
tamAlavanasaMCannA nAgamAlAsamAvftA
hintAlEr arjunEr nIpEH saptaparRES ca puzpitEH
tilakEH karRikArES ca pawAlES ca samantataH
SuSuBe puzpitAgrES ca latAparigatEr drumEH
laNkA bahuviDEr divyEr yaTendrasyAmarAvatI
vicitrakusumopetE raktakomalapallavEH
SAdvalES ca taTA nIlES citrABir vanarAjiBiH
ganDAQyAny aBiramyARi puzpARi ca PalAni ca
DArayanty agamAs tatra BUzaRAnIva mAnavAH
tac cEtraraTasaMkASaM manojYaM nandanopamam
vanaM sarvartukaM ramyaM SuSuBe zawpadAyutam
natyUhakoyazwiBakEr nftyamAnES ca barhiBiH
rutaM paraBftAnAM ca SuSruve vananirJare
nityamattavihaMgAni BramarAcaritAni ca
kokilAkulazaRqAni vihagABirutAni ca
BfNgarAjABigItAni BramarEH sevitAni ca
koRAlakaviGuzwAni sArasABirutAni ca
viviSus te tatas tAni vanAny upavanAni ca
hfzwAH pramuditA vIrA harayaH kAmarUpiRaH
tezAM praviSatAM tatra vAnarARAM mahOjasAm
puzpasaMsargasuraBir vavO GrARasuKo 'nilaH
anye tu harivIrARAM yUTAn nizkramya yUTapAH
sugrIveRAByanujYAtA laNkAM jagmuH patAkinIm
vitrAsayanto vihagAMs trAsayanto mfgadvipAn
kampayantaS ca tAM laNkAM nAdEH svEr nadatAM varAH
kurvantas te mahAvegA mahIM cAraRapIqitAm
rajaS ca sahasEvorDvaM jagAma caraRodDatam
fkzAH siMhA varAhAS ca mahizA vAraRA mfgAH
tena Sabdena vitrastA jagmur BItA diSo daSa
SiKaraM tu trikUwasya prAMSu cEkaM divispfSam
samantAt puzpasaMCannaM mahArajatasaMniBam
SatayojanavistIrRaM vimalaM cArudarSanam
SlakzRaM SrIman mahac cEva duzprApaM SakunEr api
manasApi durArohaM kiM punaH karmaRA janEH
nivizwA tatra SiKare laNkA rAvaRapAlitA
sA purI gopurEr uccEH pARqurAmbudasaMniBEH
kAYcanena ca sAlena rAjatena ca SoBitA
prAsAdES ca vimAnES ca laNkA paramaBUzitA
GanEr ivAtapApAye maDyamaM vEzRavaM padam
yasyAM stamBasahasreRa prAsAdaH samalaMkftaH
kElAsaSiKarAkAro dfSyate Kam ivolliKan
cEtyaH sa rAkzasendrasya baBUva puraBUzaRam
Satena rakzasAM nityaM yaH samagreRa rakzyate
tAM samfdDAM samfdDArTo lakzmIvAMl lakzmaRAgrajaH
rAvaRasya purIM rAmo dadarSa saha vAnarEH
tAM ratnapUrRAM bahusaMviDAnAM; prAsAdamAlABir alaMkftAM ca
purIM mahAyantrakavAwamuKyAM; dadarSa rAmo mahatA balena
aTa tasmin nimittAni dfzwvA lakzmaRapUrvajaH
lakzmaRaM lakzmisaMpannam idaM vacanam abravIt
parigfhyodakaM SItaM vanAni Palavanti ca
balOGaM saMviBajyemaM vyUhya tizWema lakzmaRa
lokakzayakaraM BImaM BayaM paSyAmy upasTitam
nibarhaRaM pravIrARAm fkzavAnararakzasAm
vAtAS ca paruzaM vAnti kampate ca vasuMDarA
parvatAgrARi vepante patanti DaraRIDarAH
meGAH kravyAdasaMkASAH paruzAH paruzasvanAH
krUrAH krUraM pravarzanti miSraM SoRitabinduBiH
raktacandanasaMkASA saMDyAparamadAruRA
jvalac ca nipataty etad AdityAd agnimaRqalam
Adityam aBivASyante janayanto mahad Bayam
dInA dInasvarA GorA apraSastA mfgadvijAH
rajanyAm aprakASaS ca saMtApayati candramAH
kfzRaraktAMSuparyanto yaTA lokasya saMkzaye
hrasvo rUkzo 'praSastaS ca parivezaH sulohitaH
AdityamaRqale nIlaM lakzma lakzmaRa dfSyate
dfSyante na yaTAvac ca nakzatrARy aBivartate
yugAntam iva lokasya paSya lakzmaRa SaMsati
kAkAH SyenAs taTA gfDrA nIcEH paripatanti ca
SivAS cApy aSivA vAcaH pravadanti mahAsvanAH
kzipram adya durADarzAM purIM rAvaRapAlitAm
aBiyAma javenEva sarvato hariBir vftAH
ity evaM tu vadan vIro lakzmaRaM lakzmaRAgrajaH
tasmAd avAtarac CIGraM parvatAgrAn mahAbalaH
avatIrya tu DarmAtmA tasmAc CElAt sa rAGavaH
parEH paramadurDarzaM dadarSa balam AtmanaH
saMnahya tu sasugrIvaH kapirAjabalaM mahat
kAlajYo rAGavaH kAle saMyugAyAByacodayat
tataH kAle mahAbAhur balena mahatA vftaH
prasTitaH purato DanvI laNkAm aBimuKaH purIm
taM viBIzaRa sugrIvO hanUmAY jAmbavAn nalaH
fkzarAjas taTA nIlo lakzmaRaS cAnyayus tadA
tataH paScAt sumahatI pftanarkzavanOkasAm
pracCAdya mahatIM BUmim anuyAti sma rAGavam
SElaSfNgARi SataSaH pravfdDAMS ca mahIruhAm
jagfhuH kuYjarapraKyA vAnarAH paravAraRAH
tO tv adIrGeRa kAlena BrAtarO rAmalakzmaRO
rAvaRasya purIM laNkAm Asedatur ariMdamO
patAkAmAlinIM ramyAm udyAnavanaSoBitAm
citravaprAM suduzprApAm uccaprAkAratoraRAm
tAM surEr api durDarzAM rAmavAkyapracoditAH
yaTAnideSaM saMpIqya nyaviSanta vanOkasaH
laNkAyAs tUttaradvAraM SElaSfNgam ivonnatam
rAmaH sahAnujo DanvI jugopa ca ruroDa ca
laNkAm upanivizwaS ca rAmo daSaraTAtmajaH
lakzmaRAnucaro vIraH purIM rAvaRapAlitAm
uttaradvAram AsAdya yatra tizWati rAvaRaH
nAnyo rAmAd Di tad dvAraM samarTaH parirakzitum
rAvaRADizWitaM BImaM varuReneva sAgaram
sAyuDO rAkzasEr BImEr aBiguptaM samantataH
laGUnAM trAsajananaM pAtAlam iva dAnavEH
vinyastAni ca yoDAnAM bahUni viviDAni ca
dadarSAyuDajAlAni taTEva kavacAni ca
pUrvaM tu dvAram AsAdya nIlo haricamUpatiH
atizWat saha mEndena dvividena ca vIryavAn
aNgado dakziRadvAraM jagrAha sumahAbalaH
fzaBeRa gavAkzeRa gajena gavayena ca
hanUmAn paScimadvAraM rarakza balavAn kapiH
pramATi praGasAByAM ca vIrEr anyES ca saMgataH
maDyame ca svayaM gulme sugrIvaH samatizWata
saha sarvEr hariSrezWEH suparRaSvasanopamEH
vAnarARAM tu zawtriMSat kowyaH praKyAtayUTapAH
nipIqyopanivizwAS ca sugrIvo yatra vAnaraH
SAsanena tu rAmasya lakzmaRaH saviBIzaRaH
dvAre dvAre harIRAM tu kowiM kowiM nyaveSayat
paScimena tu rAmasya sugrIvaH saha jAmbavAn
adUrAn maDyame gulme tasTO bahubalAnugaH
te tu vAnaraSArdUlAH SArdUlA iva daMzwriRaH
gfhItvA drumaSElAgrAn hfzwA yudDAya tasTire
sarve vikftalANgUlAH sarve daMzwrAnaKAyuDAH
sarve vikftacitrANgAH sarve ca vikftAnanAH
daSanAgabalAH ke cit ke cid daSaguRottarAH
ke cin nAgasahasrasya baBUvus tulyavikramAH
santi cOGA balAH ke cit ke cic CataguRottarAH
aprameyabalAS cAnye tatrAsan hariyUTapAH
adButaS ca vicitraS ca tezAm AsIt samAgamaH
tatra vAnarasEnyAnAM SalaBAnAm ivodgamaH
paripUrRam ivAkASaM saMCanneva ca medinI
laNkAm upanivizwES ca saMpatadBiS ca vAnarEH
SataM SatasahasrARAM pfTag fkzavanOkasAm
laNkA dvArARy upAjagmur anye yodDuM samantataH
AvftaH sa giriH sarvEs tEH samantAt plavaMgamEH
ayutAnAM sahasraM ca purIM tAm aByavartata
vAnarEr balavadBiS ca baBUva drumapARiBiH
sarvataH saMvftA laNkA duzpraveSApi vAyunA
rAkzasA vismayaM jagmuH sahasABinipIqitAH
vAnarEr meGasaMkASEH SakratulyaparAkramEH
mahAY Sabdo 'Bavat tatra balOGasyABivartataH
sAgarasyeva Binnasya yaTA syAt salilasvanaH
tena Sabdena mahatA saprAkArA satoraRA
laNkA pracalitA sarvA saSElavanakAnanA
rAmalakzmaRaguptA sA sugrIveRa ca vAhinI
baBUva durDarzatarA sarvEr api surAsurEH
rAGavaH saMniveSyEvaM sEnyaM svaM rakzasAM vaDe
saMmantrya mantriBiH sArDaM niScitya ca punaH punaH
Anantaryam aBiprepsuH kramayogArTatattvavit
viBIzaRasyAnumate rAjaDarmam anusmaran
aNgadaM vAlitanayaM samAhUyedam abravIt
gatvA sOmya daSagrIvaM brUhi madvacanAt kape
laNGayitvA purIM laNkAM BayaM tyaktvA gatavyaTaH
BrazwaSrIkagatESvaryamumUrzo nazwacetanaH
fzIRAM devatAnAM ca ganDarvApsarasAM taTA
nAgAnAm aTa yakzARAM rAjYAM ca rajanIcara
yac ca pApaM kftaM mohAd avaliptena rAkzasa
nUnam adya gato darpaH svayamBU varadAnajaH
yasya daRqaDaras te 'haM dArAharaRakarSitaH
daRqaM DArayamARas tu laNkAdvare vyavasTitaH
padavIM devatAnAM ca maharzIRAM ca rAkzasa
rAjarzIRAM ca sarveRAM gamizyasi mayA hataH
balena yena vE sItAM mAyayA rAkzasADama
mAm atikrAmayitvA tvaM hftavAMs tad vidarSaya
arAkzasam imaM lokaM kartAsmi niSitEH SarEH
na cec CaraRam aByezi mAm upAdAya mETilIm
DarmAtmA rakzasAM SrezWaH saMprApto 'yaM viBIzaRaH
laNkESvaryaM DruvaM SrImAn ayaM prApnoty akaRwakam
na hi rAjyam aDarmeRa BoktuM kzaRam api tvayA
SakyaM mUrKasahAyena pApenAvijitAtmanA
yuDyasva vA DftiM kftvA SOryam Alambya rAkzasa
macCarEs tvaM raRe SAntas tataH pUto Bavizyasi
yady AviSasi lokAMs trIn pakziBUto manojavaH
mama cakzuzpaTaM prApya na jIvan pratiyAsyasi
bravImi tvAM hitaM vAkyaM kriyatAm OrDvadekikam
sudfzwA kriyatAM laNkA jIvitaM te mayi sTitam
ity uktaH sa tu tAreyo rAmeRAklizwakarmaRA
jagAmAkASam AviSya mUrtimAn iva havyavAw
so 'tipatya muhUrtena SrImAn rAvaRamandiram
dadarSAsInam avyagraM rAvaRaM sacivEH saha
tatas tasyAvidUreRa nipatya haripuMgavaH
dIptAgnisadfSas tasTAv aNgadaH kanakANgadaH
tad rAmavacanaM sarvam anyUnADikam uttamam
sAmAtyaM SrAvayAm Asa nivedyAtmAnam AtmanA
dUto 'haM kosalendrasya rAmasyAklizwakarmaRaH
vAliputro 'Ngado nAma yadi te Srotram AgataH
Aha tvAM rAGavo rAmaH kOsalyAnandavarDanaH
nizpatya pratiyuDyasva nfSaMsaM puruzADama
hantAsmi tvAM sahAmAtyaM saputrajYAtibAnDavam
nirudvignAs trayo lokA Bavizyanti hate tvayi
devadAnavayakzARAM ganDarvoragarakzasAm
Satrum adyodDarizyAmi tvAm fzIRAM ca kaRwakam
viBIzaRasya cESvaryaM Bavizyati hate tvayi
na cet satkftya vEdehIM praRipatya pradAsyasi
ity evaM paruzaM vAkyaM bruvARe haripuMgave
amarzavaSam Apanno niSAcaragaReSvaraH
tataH sa rozatAmrAkzaH SaSAsa sacivAMs tadA
gfhyatAm eza durmeDA vaDyatAm iti cAsakft
rAvaRasya vacaH SrutvA dIptAgnisamatejasaH
jagfhus taM tato GorAS catvAro rajanIcarAH
grAhayAm Asa tAreyaH svayam AtmAnam AtmanA
balaM darSayituM vIro yAtuDAnagaRe tadA
sa tAn bAhudvaye saktAn AdAya patagAn iva
prAsAdaM SElasaMkASam utpApAtANgadas tadA
te 'ntarikzAd vinirDUtAs tasya vegena rAkzasAH
BumO nipatitAH sarve rAkzasendrasya paSyataH
tataH prAsAdaSiKaraM SElaSfNgam ivonnatam
tat paPAla tadAkrAntaM daSagrIvasya paSyataH
BaNktvA prAsAdaSiKaraM nAma viSrAvya cAtmanaH
vinadya sumahAnAdam utpapAta vihAyasA
rAvaRas tu paraM cakre kroDaM prAsAdaDarzaRAt
vinASaM cAtmanaH paSyan niHSvAsaparamo 'Bavat
rAmas tu bahuBir hfzwEr ninadadBiH plavaMgamEH
vfto ripuvaDAkANkzI yudDAyEvAByavartata
suzeRas tu mahAvIryo girikUwopamo hariH
bahuBiH saMvftas tatra vAnarEH kAmarUpiBiH
caturdvArARi sarvARi sugrIvavacanAt kapiH
paryAkramata durDarzo nakzatrARIva candramAH
tezAm akzOhiRiSataM samavekzya vanOkasAm
laNkAm upanivizwAnAM sAgaraM cAtivartatAm
rAkzasA vismayaM jagmus trAsaM jagmus taTApare
apare samarodDarzAd Darzam evopapedire
kftsnaM hi kapiBir vyAptaM prAkArapariKAntaram
dadfSU rAkzasA dInAH prAkAraM vAnarIkftam
tasmin mahABIzaRake pravftte; kolAhale rAkzasarAjaDAnyAm
pragfhya rakzAMsi mahAyuDAni; yugAntavAtA iva saMviceruH
tatas te rAkzasAs tatra gatvA rAvaRamandiram
nyavedayan purIM rudDAM rAmeRa saha vAnarEH
rudDAM tu nagarIM SrutvA jAtakroDo niSAcaraH
viDAnaM dviguRaM SrutvA prAsAdaM so 'Dyarohata
sa dadarSAvftAM laNkAM saSElavanakAnanAm
asaMKyeyEr harigaREH sarvato yudDakANkziBiH
sa dfzwvA vAnarEH sarvAM vasuDAM kavalIkftAm
kaTaM kzapayitavyAH syur iti cintAparo 'Bavat
sa cintayitvA suciraM DEryam Alambya rAvaRaH
rAGavaM hariyUTAMS ca dadarSAyatalocanaH
prekzato rAkzasendrasya tAny anIkAni BAgaSaH
rAGavapriyakAmArTaM laNkAm Aruruhus tadA
te tAmravaktrA hemABA rAmArTe tyaktajIvitAH
laNkAm evAhyavartanta sAlatAlaSilAyuDAH
te drumEH parvatAgrES ca muzwiBiS ca plavaMgamAH
prAsAdAgrARi coccAni mamantus toraRAni ca
pAriKAH pUrayanti sma prasannasalilAyutAH
pAMsuBiH parvatAgrES ca tfREH kAzWES ca vAnarAH
tataH sahasrayUTAS ca kowiyUTAS ca yUTapAH
kowISatayutAS cAnye laNkAm Aruruhus tadA
kAYcanAni pramfdnantas toraRAni plavaMgamAH
kElAsaSiKarABAni gopurARi pramaTya ca
AplavantaH plavantaS ca garjantaS ca plavaMgamAH
laNkAM tAm aByavartanta mahAvAraRasaMniBAH
jayaty atibalo rAmo lakzmaRaS ca mahAbalaH
rAjA jayati sugrIvo rAGaveRABipAlitaH
ity evaM GozayantaS ca garjantaS ca plavaMgamAH
aByaDAvanta laNkAyAH prAkAraM kAmarUpiRaH
vIrabAhuH subAhuS ca nalaS ca vanagocaraH
nipIqyopanivizwAs te prAkAraM hariyUTapAH
etasminn antare cakruH skanDAvAraniveSanam
pUrvadvAraM tu kumudaH kowiBir daSaBir vftaH
Avftya balavAMs tasTO hariBir jitakASiBiH
dakziRadvAram Agamya vIraH SatabaliH kapiH
Avftya balavAMs tasTO viMSatyA kowiBir vftaH
suzeRaH paScimadvAraM gatas tArA pitA hariH
Avftya balavAMs tasTO zazwi kowiBir AvftaH
uttaradvAram AsAdya rAmaH sOmitriRA saha
Avftya balavAMs tasTO sugrIvaS ca harISvaraH
golANgUlo mahAkAyo gavAkzo BImadarSanaH
vftaH kowyA mahAvIryas tasTO rAmasya pArvataH
fzkARAM BImavegAnAM DUmraH SatrunibarhaRaH
vftaH kowyA mahAvIryas tasTO rAmasya pArSvataH
saMnadDas tu mahAvIryo gadApARir viBIzaRaH
vfto yas tEs tu sacivEs tasTO tatra mahAbalaH
gajo gavAkzo gavayaH SaraBo ganDamAdanaH
samantAt pariGAvanto rarakzur harivAhinIm
tataH kopaparItAtmA rAvaRo rAkzaseSvaraH
niryARaM sarvasEnyAnAM drutam AjYApayat tadA
nizpatanti tataH sEnyA hfzwA rAvaRacoditAH
samaye pUryamARasya vegA iva mahodaDeH
etasminn antare GoraH saMgrAmaH samapadyata
rakzasAM vAnarARAM ca yaTA devAsure purA
te gadABiH pradIptABiH SaktiSUlaparaSvaDEH
nijaGnur vAnarAn GorAH kaTayantaH svavikramAn
taTA vfkzEr mahAkAyAH parvatAgrES ca vAnarAH
rAkzasAs tAni rakzAMsi naKEr dantES ca vegitAH
rAkzasAs tv apare BImAH prAkArasTA mahIgatAn
BiRqipAlES ca KaqgES ca SUlES cEva vyadArayan
vAnarAS cApi saMkrudDAH prAkArasTAn mahIgatAH
rAkzasAn pAtayAm AsuH samAplutya plavaMgamAH
sa saMprahAras tumulo mAMsaSoRitakardamaH
rakzasAM vAnarARAM ca saMbaBUvAdButopamAH
yuDyatAM tu tatas tezAM vAnarARAM mahAtmanAm
rakzasAM saMbaBUvATa balakopaH sudAruRaH
te hayEH kAYcanApIqEr DvajES cAgniSiKopamEH
raTES cAdityasaMkASEH kavacES ca manoramEH
niryayU rAkzasavyAGrA nAdayanto diSo daSa
rAkzasA BImakarmARo rAvaRasya jayEziRaH
vAnarARAm api camUr mahatI jayam iccatAm
aByaDAvata tAM senAM rakzasAM kAmarUpiRAm
etasminn antare tezAm anyonyam aBiDAvatAm
rakzasAM vAnarARAM ca dvandvayudDam avartata
aNgadenendrajit sArDaM vAliputreRa rAkzasaH
ayuDyata mahAtejAs tryambakeRa yaTAnDakaH
prajaNGena ca saMpAtir nityaM durmarzaRo raRe
jambUmAlinam ArabDo hanUmAn api vAnaraH
saMgataH sumahAkroDo rAkzaso rAvaRAnujaH
samare tIkzRavegena mitraGnena viBIzaRaH
tapanena gajaH sArDaM rAkzasena mahAbalaH
nikumBena mahAtejA nIlo 'pi samayuDyata
vAnarendras tu sugrIvaH praGasena samAgataH
saMgataH samare SrImAn virUpAkzeRa lakzmaRaH
agniketuS ca durDarzo raSmiketuS ca rAkzasaH
suptaGno yajYakopaS ca rAmeRa saha saMgatAH
vajramuzwis tu mEndena dvividenASanipraBaH
rAkzasAByAM suGorAByAM kapimuKyO samAgatO
vIraH pratapano Goro rAkzaso raRadurDaraH
samare tIkzRavegena nalena samayuDyata
Darmasya putro balavAn suzeRa iti viSrutaH
sa vidyunmAlinA sArDam ayuDyata mahAkapiH
vAnarAS cApare BImA rAkzasEr aparEH saha
dvandvaM samIyur bahuDA yudDAya bahuBiH saha
tatrAsIt sumahad yudDaM tumulaM lomaharzaRam
rakzasAM vAnarARAM ca vIrARAM jayam icCatAm
harirAkzasadeheByaH prasftAH keSaSAqvalAH
SarIrasaMGAwavahAH prasusruH SoRitApagAH
AjaGAnendrajit krudDo vajreReva SatakratuH
aNgadaM gadayA vIraM SatrusEnyavidAraRam
tasya kAYcanacitrANgaM raTaM sASvaM sasAraTim
jaGAna samare SrImAn aNgado vegavAn kapiH
saMpAtis tu triBir bAREH prajaNGena samAhataH
nijaGAnASvakarRena prajaNGaM raRamUrDani
jambUmAlI raTasTas tu raTaSaktyA mahAbalaH
biBeda samare krudDo hanUmantaM stanAntare
tasya taM raTam AsTAya hanUmAn mArutAtmajaH
pramamATa talenASu saha tenEva rakzasA
BinnagAtraH SarEs tIkzREH kziprahastena rakzasA
prajaGAnAdriSfNgeRa tapanaM muzwinA gajaH
grasantam iva sEnyAni praGasaM vAnarADipaH
sugrIvaH saptaparRena nirbiBeda jaGAna ca
prapIqya SaravarzeRa rAkzasaM BImadarSanam
nijaGAna virUpAkzaM SareREkena lakzmaRaH
agniketuS ca durDarzo raSmiketuS ca rAkzasaH
suptiGno yajYakopaS ca rAmaM nirbiBiduH SarEH
tezAM caturRAM rAmas tu SirAMsi samare SarEH
krudDaS caturBiS cicCeda GorEr agniSiKopamEH
vajramuzwis tu mEndena muzwinA nihato raRe
papAta saraTaH sASvaH purAwwa iva BUtale
vajrASanisamasparSo dvivido 'py aSanipraBam
jaGAna giriSfNgeRa mizatAM sarvarakzasAm
dvividaM vAnarendraM tu drumayoDinam Ahave
SarEr aSanisaMkASEH sa vivyADASanipraBaH
sa SarEr atividDANgo dvividaH kroDamUrCitaH
sAlena saraTaM sASvaM nijaGAnASanipraBam
nikumBas tu raRe nIlaM nIlAYjanacayapraBam
nirbiBeda SarEs tIkzREH karEr meGam ivAMSumAn
punaH SaraSatenATa kziprahasto niSAcaraH
biBeda samare nIlaM nikumBaH prajahAsa ca
tasyEva raTacakreRa nIlo vizRur ivAhave
SiraS cicCeda samare nikumBasya ca sAraTeH
vidyunmAlI raTasTas tu SarEH kAYcanaBUzaREH
suzeRaM tAqayAm Asa nanAda ca muhur muhuH
taM raTasTam aTo dfzwvA suzeRo vAnarottamaH
giriSfNgeRa mahatA raTam ASu nyapAtayat
lAGavena tu saMyukto vidyunmAlI niSAcaraH
apakramya raTAt tUrRaM gadApARiH kzitO sTitaH
tataH kroDasamAvizwaH suzeRo haripuMgavaH
SilAM sumahatIM gfhya niSAcaram aBidravat
tam ApatantaM gadayA vidyunmAlI niSAcaraH
vakzasy aBijagnAnASu suzeRaM harisattamam
gadAprahAraM taM Goram acintyaplavagottamaH
tAM SilAM pAtayAm Asa tasyorasi mahAmfDe
SilAprahArABihato vidyunmAlI niSAcaraH
nizpizwahfdayo BUmO gatAsur nipapAta ha
evaM tEr vAnarEH SUrEH SUrAs te rajanIcarAH
dvandve vimfditAs tatra dEtyA iva divOkasEH
BallEH KaqgEr gadABiS ca Saktitomara pawwasEH
apavidDaS ca BinnaS ca raTEH sAMgrAmikEr hayEH
nihatEH kuYjarEr mattEs taTA vAnararAkzasEH
cakrAkzayugadaRqES ca BagnEr DaraRisaMSritEH
baBUvAyoDanaM GoraM gomAyugaRasevitam
kabanDAni samutpetur dikzu vAnararakzasAm
vimarde tumule tasmin devAsuraraRopame
vidAryamARA haripuMgavEs tadA; niSAcarAH SoRitadigDagAtrAH
punaH suyudDaM tarasA samASritA; divAkarasyAstamayABikANkziRaH
yuDyatAm eva tezAM tu tadA vAnararakzasAm
ravir astaM gato rAtriH pravfttA prARahAriRI
anyonyaM badDavErARAM GorARAM jayam icCatAm
saMpravfttaM niSAyudDaM tadA vAraRarakzasAm
rAkzaso 'sIti harayo hariS cAsIti rAkzasAH
anyonyaM samare jaGnus tasmiMs tamasi dAruRe
jahi dAraya cEtIti kaTaM vidravasIti ca
evaM sutumulaH Sabdas tasmiMs tamasi SuSruve
kAlAH kAYcanasaMnAhAs tasmiMs tamasi rAkzasAH
saMprAdfSyanta SElendrA dIptOzaDivanA iva
tasmiMs tamasi duzpAre rAkzasAH kroDamUrCitAH
paripetur mahAvegA BakzayantaH plavaMgamAn
te hayAn kAYcanApIqan DvajAMS cAgniSiKopamAn
Aplutya daSanEs tIkzREr BImakopA vyadArayan
kuYjarAn kuYjarArohAn patAkADvajino raTAn
cakarzuS ca dadaMSuS ca daSanEH kroDamUrCitAH
lakzmaRaS cApi rAmaS ca SarEr ASIvizomapEH
dfSyAdfSyAni rakzAMsi pravarARi nijaGnatuH
turaMgaKuraviDvastaM raTanemisamudDatam
ruroDa karRanetrARiRyuDyatAM DaraRIrajaH
vartamAne taTA Gore saMgrAme lomaharzaRe
ruDirodA mahAvegA nadyas tatra prasusruvuH
tato BerImfdaNgAnAM paRavAnAM ca nisvanaH
SaNKaveRusvanonmiSraH saMbaBUvAdButopamaH
hatAnAM stanamAnAnAM rAkzasAnAM ca nisvanaH
SastrARAM vAnarARAM ca saMbaBUvAtidAruRaH
SastrapuzpopahArA ca tatrAsId yudDamedinI
durjYeyA durniveSA ca SoRitAsravakardamA
sA baBUva niSA GorA harirAkzasahAriRI
kAlarAtrIva BUtAnAM sarvezAM duratikramA
tatas te rAkzasAs tatra tasmiMs tamasi dAruRe
rAmam evAByaDAvanta saMhfzwA SaravfzwiBiH
tezAm ApatatAM SabdaH krudDAnAm aBigarjatAm
udvarta iva saptAnAM samudrARAm aBUt svanaH
tezAM rAmaH SarEH zaqBiH zaq jaGAna niSAcarAn
nimezAntaramAtreRa SitEr agniSiKopamEH
yajYaSatruS ca durDarzo mahApArSvamahodarO
vajradaMzwro mahAkAyas tO coBO SukasAraRO
te tu rAmeRa bAROGaH sarvamarmasu tAqitAH
yudDAd apasftAs tatra sAvaSezAyuzo 'Bavan
tataH kAYcanacitrANgEH SarEr agniSiKopamEH
diSaS cakAra vimalAH pradiSaS ca mahAbalaH
ye tv anye rAkzasA vIrA rAmasyABimuKe sTitAH
te 'pi nazwAH samAsAdya pataMgA iva pAvakam
suvarRapuNKEr viSiKEH saMpatadBiH sahasraSaH
baBUva rajanI citrA KadyotEr iva SAradI
rAkzasAnAM ca ninadEr harIRAM cApi garjitEH
sA baBUva niSA GorA BUyo GoratarA tadA
tena Sabdena mahatA pravfdDena samantataH
trikUwaH kandarAkIrRaH pravyAharad ivAcalaH
golANgUlA mahAkAyAs tamasA tulyavarcasaH
saMparizvajya bAhuByAM Bakzayan rajanIcarAn
aNgadas tu raRe SatruM nihantuM samupasTitaH
rAvaRer nijaGAnASu sAraTiM ca hayAn api
indrajit tu raTaM tyaktvA hatASvo hatasAraTiH
aNgadena mahAmAyas tatrEvAntaraDIyata
so 'ntarDAna gataH pApo rAvaRI raRakarkaSaH
brahmadattavaro vIro rAvaRiH kroDamUrCitaH
adfSyo niSitAn bARAn mumocASanivarcasaH
sa rAmaM lakzmaRaM cEva GorEr nAgamayEH SarEH
biBeda samare krudDaH sarvagAtrezu rAkzasaH
sa tasya gatim anvicCan rAjaputraH pratApavAn
dideSAtibalo rAmo daSavAnarayUTapAn
dvO suzeRasya dAyAdO nIlaM ca plavagarzaBam
aNgadaM vAliputraM ca SaraBaM ca tarasvinam
vinataM jAmbavantaM ca sAnuprasTaM mahAbalam
fzaBaM carzaBaskanDam AdideSa paraMtapaH
te saMprahfzwA harayo BImAn udyamya pAdapAn
AkASaM viviSuH sarve mArgAmARA diSo daSa
tezAM vegavatAM vegam izuBir vegavattarEH
astravit paramAstreRa vArayAm Asa rAvaRiH
taM BImavegA harayo nArAcEH kzatavikzatAH
anDakAre na dadfSur meGEH sUryam ivAvftam
rAmalakzmaRayor eva sarvamarmaBidaH SarAn
BfSam AveSayAm Asa rAvaRiH samitiMjayaH
nirantaraSarIrO tu BrAtarO rAmalakzmaRO
krudDenendrajotA vIrO pannagEH SaratAM gatEH
tayoH kzatajamArgeRa susrAva ruDiraM bahu
tAv uBO ca prakASete puzpitAv iva kiMSukO
tataH paryantaraktAkzo BinnAYjanacayopamaH
rAvaRir BrAtarO vAkyam antarDAnagato 'bravIt
yuDyamAnam anAlakzyaM Sakro 'pi tridaSeSvaraH
drazwum AsAdituM vApi na SaktaH kiM punar yuvAm
prAvftAv izujAlena rAGavO kaNkapatriRA
eza rozaparItAtmA nayAmi yamasAdanam
evam uktvA tu DarmajYO BrAtarO rAmalakzmaRO
nirbiBeda SitEr bAREH prajaharza nanAda ca
BinnAYjanacayaSyAmo visPArya vipulaM DanuH
BUyo BUyaH SarAn GorAn visasarja mahAmfDe
tato marmasu marmajYo majjayan niSitAY SarAn
rAmalakzmaRayor vIro nanAda ca muhur muhuH
badDO tu SarabanDena tAv uBO raRamUrDani
nimezAntaramAtreRa na Sekatur udIkzitum
tato viBinnasarvANgO SaraSalyAcitAv uBO
DvajAv iva mahendrasya rajjumuktO prakampitO
tO saMpracalitO vIrO marmaBedena karSitO
nipetatur mahezvAsO jagatyAM jagatIpatI
tO vIraSayane vIrO SayAnO ruDirokzitO
SaravezwitasarvANgAv ArtO paramapIqitO
na hy avidDaM tayor gAtraM baBUvANgulam antaram
nAnirBinnaM na cAstabDam A karAgrAd ajihmagEH
tO tu krUreRa nihatO rakzasA kAmarUpiRA
asfksusruvatus tIvraM jalaM prasravaRAv iva
papAta praTamaM rAmo vidDo marmasu mArgaREH
kroDAd indrajitA yena purA Sakro vinirjitaH
nAracEr arDanArAcEr BallEr aYjalikEr api
vivyADa vatsadantES ca siMhadaMzwrEH kzurEs taTA
sa vIraSayane SiSye vijyam AdAya kArmukam
BinnamuzwiparIRAhaM triRataM rukmaBUzitam
bARapAtAntare rAmaM patitaM puruzarzaBam
sa tatra lakzmaRo dfzwvA nirASo jIvite 'Bavat
badDO tu vIrO patitO SayAnO; tO vAnarAH saMparivArya tasTuH
samAgatA vAyusutapramuKyA; vizadam ArtAH paramaM ca jagmuH
tato dyAM pfTivIM cEva vIkzamARA vanOkasaH
dadfSuH saMtatO bAREr BrAtarO rAmalakzmaRO
vfzwvevoparate deve kftakarmaRi rAkzase
AjagAmATa taM deSaM sasugrIvo viBIzaRaH
nIladvividamEndAS ca suzeRasumuKANgadAH
tUrRaM hanumatA sArDam anvaSocanta rAGavO
niScezwO mandaniHSvAsO SoRitOGapariplutO
SarajAlAcitO stabDO SayAnO SaratalpayoH
niHSvasantO yaTA sarpO niScezwO mandavikramO
ruDirasrAvadigDANgO tApanIyAv iva DvajO
tO vIraSayane vIrO SayAnO mandacezwitO
yUTapEs tEH parivftO bAzpavyAkulalocanEH
rAGavO patitO dfzwvA SarajAlasamAvftO
baBUvur vyaTitAH sarve vAnarAH saviBIzaRAH
antarikzaM nirIkzanto diSaH sarvAS ca vAnarAH
na cEnaM mAyayA CannaM dadfSU rAvaRiM raRe
taM tu mAyApraticCinnaM mAyayEva viBIzaRaH
vIkzamARo dadarSATa BrAtuH putram avasTitam
tam apratima karmARam apratidvandvam Ahave
dadarSAntarhitaM vIraM varadAnAd viBIzaRaH
indrajit tv AtmanaH karma tO SayAnO samIkzya ca
uvAca paramaprIto harzayan sarvanErftAn
dUzaRasya ca hantArO Karasya ca mahAbalO
sAditO mAmakEr bAREr BrAtarO rAmalakzmaRO
nemO mokzayituM SakyAv etasmAd izubanDanAt
sarvEr api samAgamya sarzisaNGEH surAsurEH
yatkfte cintayAnasya SokArtasya pitur mama
aspfzwvA SayanaM gAtrEs triyAmA yAti SarvatI
kftsneyaM yatkfte laNkA nadI varzAsv ivAkulA
so 'yaM mUlaharo 'narTaH sarvezAM nihato mayA
rAmasya lakzmaRasyEva sarvezAM ca vanOkasAm
vikramA nizPalAH sarve yaTA Saradi toyadAH
evam uktvA tu tAn sarvAn rAkzasAn paripArSvagAn
yUTapAn api tAn sarvAMs tAqayAm Asa rAvaRiH
tAn ardayitvA bAROGEs trAsayitvA ca vAnarAn
prajahAsa mahAbAhur vacanaM cedam abravIt
SarabanDena GoreRa mayA badDO camUmuKe
sahitO BrAtarAv etO niSAmayata rAkzasAH
evam uktAs tu te sarve rAkzasAH kUwayoDinaH
paraM vismayam AjagmuH karmaRA tena tozitAH
vineduS ca mahAnAdAn sarve te jaladopamAH
hato rAma iti jYAtvA rAvaRiM samapUjayan
nizpandO tu tadA dfzwvA tAv uBO rAmalakzmaRO
vasuDAyAM nirucCvAsO hatAv ity anvamanyata
harzeRa tu samAvizwa indrajit samitiMjayaH
praviveSa purIM laNkAM harzayan sarvanErftAn
rAmalakzmaRayor dfzwvA SarIre sAyakES cite
sarvARi cANgopANgAni sugrIvaM Bayam AviSat
tam uvAca paritrastaM vAnarendraM viBIzaRaH
sabAzpavadanaM dInaM SokavyAkulalocanam
alaM trAsena sugrIva bAzpavego nigfhyatAm
evaM prAyARi yudDAni vijayo nAsti nEzWikaH
saSezaBAgyatAsmAkaM yadi vIra Bavizyati
moham etO prahAsyete BrAtarO rAmalakzmaRO
paryavasTApayAtmAnam anATaM mAM ca vAnara
satyaDarmAnuraktAnAM nAsti mftyukftaM Bayam
evam uktvA tatas tasya jalaklinnena pARinA
sugrIvasya SuBe netre pramamArja viBIzaRaH
pramfjya vadanaM tasya kapirAjasya DImataH
abravIt kAlasaMprAtam asaMBrAntam idaM vacaH
na kAlaH kapirAjendra vEklavyam anuvartitum
atisneho 'py akAle 'smin maraRAyopapadyate
tasmAd utsfjya vEklavyaM sarvakAryavinASanam
hitaM rAmapurogARAM sEnyAnAm anucintyatAm
aTa vA rakzyatAM rAmo yAvat saMjYA viparyayaH
labDasaMjYO tu kAkutsTO BayaM no vyapanezyataH
nEtat kiM cana rAmasya na ca rAmo mumUrzati
na hy enaM hAsyate lakzmIr durlaBA yA gatAyuzAm
tasmAd ASvAsayAtmAnaM balaM cASvAsaya svakam
yAvat sarvARi sEnyAni punaH saMsTApayAmy aham
ete hy utPullanayanAs trAsAd AgatasADvasAH
karRe karRe prakaTitA harayo haripuMgava
mAM tu dfzwvA praDAvantam anIkaM saMpraharzitum
tyajantu harayas trAsaM BuktapUrvAm iva srajam
samASvAsya tu sugrIvaM rAkzasendro viBIzaRaH
vidrutaM vAnarAnIkaM tat samASvAsayat punaH
indrajit tu mahAmAyaH sarvasEnyasamAvftaH
viveSa nagarIM laNkAM pitaraM cAByupAgamat
tatra rAvaRam AsInam aBivAdya kftAYjaliH
Acacakze priyaM pitre nihatO rAmalakzmaRO
utpapAta tato hfzwaH putraM ca parizasvaje
rAvaRo rakzasAM maDye SrutvA SatrU nipAtitO
upAGrAya sa mUrDny enaM papracCa prItamAnasaH
pfcCate ca yaTAvfttaM pitre sarvaM nyavedayat
sa harzavegAnugatAntarAtmA; SrutvA vacas tasya mahAraTasya
jahO jvaraM dASaraTeH samutTitaM; prahfzya vAcABinananda putram
pratipravizwe laNkAM tu kftArTe rAvaRAtmaje
rAGavaM parivAryArtA rarakzur vAnararzaBAH
hanUmAn aNgado nIlaH suzeRaH kumudo nalaH
gajo gavAkzo gavayaH SaraBo ganDamAdanaH
jAmbavAn fzaBaH sundo ramBaH SatabaliH pfTuH
vyUQAnIkAS ca yattAS ca drumAn AdAya sarvataH
vIkzamARA diSaH sarvAs tiryag UrDvaM ca vAnarAH
tfRezv api ca cezwatsu rAkzasA iti menire
rAvaRaS cApi saMhfzwo visfjyendrajitaM sutam
AjuhAva tataH sItA rakzaRI rAkzasIs tadA
rAkzasyas trijawA cApi SAsanAt tam upasTitAH
tA uvAca tato hfzwo rAkzasI rAkzaseSvaraH
hatAv indrajitAKyAta vEdehyA rAmalakzmaRO
puzpakaM ca samAropya darSayaDvaM hatO raRe
yad ASrayAd avazwabDo neyaM mAm upatizWati
so 'syA BartA saha BrAtrA nirasto raRamUrDani
nirviSaNkA nirudvignA nirapekzA ca mETilI
mAm upasTAsyate sItA sarvABaraRaBUzitA
adya kAlavaSaM prAptaM raRe rAmaM salakzmaRam
avekzya vinivfttASA nAnyAM gatim apaSyatI
tasya tadvacanaM SrutvA rAvaRasya durAtmanaH
rAkzasyas tAs taTety uktvA prajagmur yatra puzpakam
tataH puzpakam Adaya rAkzasyo rAvaRAjYayA
aSokavanikAsTAM tAM mETilIM samupAnayan
tAm AdAya tu rAkzasyo BartfSokaparAyaRAm
sItAm AropayAm Asur vimAnaM puzpakaM tadA
tataH puzpakam Aropya sItAM trijawayA saha
rAvaRo 'kArayal laNkAM patAkADvajamAlinIm
prAGozayata hfzwaS ca laNkAyAM rAkzaseSvaraH
rAGavo lakzmaRaS cEva hatAv indrajitA raRe
vimAnenApi sItA tu gatvA trijawayA saha
dadarSa vAnarARAM tu sarvaM sinyaM nipAtitam
prahfzwamanasaS cApi dadarSa piSitASanAn
vAnarAMS cApi duHKArtAn rAmalakzmaRapArSvataH
tataH sItA dadarSoBO SayAnO SatatalpayoH
lakzmaRaM cEva rAmaM ca visaMjYO SarapIqitO
viDvastakavacO vIrO vipravidDaSarAsanO
sAyakES CinnasarvANgO SarastamBamayO kzitO
tO dfzwvA BrAtarO tatra vIrO sA puruzarzaBO
duHKArtA suBfSaM sItA karuRaM vilalApa ha
sA bAzpaSokABihatA samIkzya; tO BrAtarO devasamapraBAvO
vitarkayantI niDanaM tayoH sA; duHKAnvitA vAkyam idaM jagAda
BartAraM nihataM dfzwvA lakzmaRaM ca mahAbalam
vilalApa BfSaM sItA karuRaM SokakarSitA
Ucur lakzaRikA ye mAM putriRy aviDaveti ca
te 'sya sarve hate rAme 'jYAnino 'nftavAdinaH
yajvano mahizIM ye mAm UcuH patnIM ca satriRaH
te 'dya sarve hate rAme 'jYAnino 'nftavAdinaH
vIrapArTivapatnI tvaM ye Danyeti ca mAM viduH
te 'dya sarve hate rAme 'jYAnino 'nftavAdinaH
UcuH saMSravaRe ye mAM dvijAH kArtAntikAH SuBAm
te 'dya sarve hate rAme 'jYAnino 'nftavAdinaH
imAni Kalu padmAni pAdayor yEH kila striyaH
aDirAjye 'Bizicyante narendrEH patiBiH saha
vEDavyaM yAnti yEr nAryo 'lakzaREr BAgyadurlaBAH
nAtmanas tAni paSyAmi paSyantI hatalakzaRA
satyAnImAni padmAni strIRAm uktvAni lakzaRe
tAny adya nihate rAme vitaTAni Bavanti me
keSAH sUkzmAH samA nIlA BruvO cAsaMgate mama
vftte cAlomaSe jaNGe dantAS cAviralA mama
SaNKe netre karO pAdO gulPAv UrU ca me citO
anuvfttA naKAH snigDAH samAS cANgulayo mama
stanO cAviralO pInO mamemO magnacUcukO
magnA cotsaNginI nABiH pArSvoraskaM ca me citam
mama varRo maRiniBo mfdUny aNgaruhARi ca
pratizWitAM dvadaSaBir mAm UcuH SuBalakzaRAm
samagrayavam acCidraM pARipAdaM ca varRavat
mandasmitety eva ca mAM kanyAlakzaRikA viduH
aDirAjye 'Bizeko me brAhmaREH patinA saha
kftAntakuSalEr uktaM tat sarvaM vitaTIkftam
SoDayitvA janasTAnaM pravfttim upalaBya ca
tIrtvA sAgaram akzoByaM BrAtarO gozpade hatO
nanu vAruRam Agneyam EndraM vAyavyam eva ca
astraM brahmaSiraS cEva rAGavO pratyapadyatAm
adfSyamAnena raRe mAyayA vAsavopamO
mama nATAv anATAyA nihatO rAmalakzmaRO
na hi dfzwipaTaM prApya rAGavasya raRe ripuH
jIvan pratinivarteta yady api syAn manojavaH
na kAlasyAtiBAro 'sti kftAntaS ca sudurjayaH
yatra rAmaH saha BrAtrA Sete yuDi nipATitaH
nAhaM SocAmi BartAraM nihataM na ca lakzmaRam
nAtmAnaM jananI cApi yaTA SvaSrUM tapasvinIm
sA hi cintayate nityaM samAptavratam Agatam
kadA drakzyAmi sItAM ca rAmaM ca sahalakzmaRam
paridevayamAnAM tAM rAkzasI trijawAbravIt
mA vizAdaM kfTA devi BartAyaM tava jIvati
kAraRAni ca vakzyAmi mahAnti sadfSAni ca
yaTemO jIvato devi BrAtarO rAmalakzmaRO
na hi kopaparItAni harzaparyutsukAni ca
Bavanti yuDi yoDAnAM muKAni nihate patO
idaM vimAnaM vEdehi puzpakaM nAma nAmataH
divyaM tvAM DArayen nedaM yady etO gajajIvitO
hatavIrapraDAnA hi hatotsAhA nirudyamA
senA Bramati saMKyezu hatakarReva nOr jale
iyaM punar asaMBrAntA nirudvignA tarasvinI
senA rakzati kAkutsTO mAyayA nirjitO raRe
sA tvaM Bava suvisrabDA anumAnEH suKodayEH
ahatO paSya kAkutsTO snehAd etad bravImi te
anftaM noktapUrvaM me na ca vakzye kadA cana
cAritrasuKaSIlatvAt pravizwAsi mano mama
nemO SakyO raRe jetuM sendrEr api surAsurEH
etayor AnanaM dfzwvA mayA cAveditaM tava
idaM ca sumahac cihnaM SanEH paSyasva mETili
niHsaMjYAv apy uBAv etO nEva lakzmIr viyujyate
prAyeRa gatasattvAnAM puruzARAM gatAyuzAm
dfSyamAnezu vaktrezu paraM Bavati vEkftam
tyaja SokaM ca duHKaM ca mohaM ca janakAtmaje
rAmalakzmaRayor arTe nAdya Sakyam ajIvitum
SrutvA tu vacanaM tasyAH sItA surasutopamA
kftAYjalir uvAcedam evam astv iti mETilI
vimAnaM puzpakaM tat tu samivartya manojavam
dInA trijawayA sItA laNkAm eva praveSitA
tatas trijawayA sArDaM puzpakAd avaruhya sA
aSokavanikAm eva rakzasIBiH praveSitA
praviSya sItA bahuvfkzazaRqAM; tAM rAkzasendrasya vihAraBUmim
saMprekzya saMcintya ca rAjaputrO; paraM vizAdaM samupAjagAma
GoreRa SarabanDena badDO daSaraTAtmajO
niSvasantO yaTA nAgO SayAnO ruDirokzitO
sarve te vAnaraSrezWAH sasugrIvA mahAbalAH
parivArya mahAtmAnO tasTuH SokapariplutAH
etasminn antere rAmaH pratyabuDyata vIryavAn
sTiratvAt sattvayogAc ca SarEH saMdAnito 'pi san
tato dfzwvA saruDiraM vizaRRaM gAQam arpitam
BrAtaraM dInavadanaM paryadevayad AturaH
kiM nu me sItayA kAryaM kiM kAryaM jIvitena vA
SayAnaM yo 'dya paSyAmi BrAtaraM yuDi nirjitam
SakyA sItA samA nArI prAptuM loke vicinvatA
na lakzmaRasamo BrAtA sacivaH sAmparAyikaH
parityakzyAmy ahaM prARAn vAnarARAM tu paSyatAm
yadi paYcatvam ApannaH sumitrAnandavarDanaH
kiM nu vakzyAmi kOsalyAM mAtaraM kiM nu kEkayIm
kaTam ambAM sumitrAMca putradarSanalAlasAm
vivatsAM vepamAnAM ca kroSantIM kurarIm iva
kaTam ASvAsayizyAmi yadi yAsyAmi taM vinA
kaTaM vakzyAmi SatruGnaM BarataM ca yaSasvinam
mayA saha vanaM yAto vinA tenAgataH punaH
upAlamBaM na SakzyAmi soQuM bata sumitrayA
ihEva dehaM tyakzyAmi na hi jIvitum utsahe
DiN mAM duzkftakarmARam anAryaM yatkfte hy asO
lakzmaRaH patitaH Sete Saratalpe gatAsuvat
tvaM nityaM suvizaRRaM mAm ASvAsayasi lakzmaRa
gatAsur nAdya Saknozi mAm Artam aBiBAzitum
yenAdya bahavo yudDe rAkzasA nihatAH kzitO
tasyAm eva kzitO vIraH sa Sete nihataH parEH
SayAnaH Saratalpe 'smin svaSoRitapariplutaH
SarajAlES cito BAti BAskaro 'stam iva vrajan
bARABihatamarmatvAn na Saknoty aBivIkzitum
rujA cAbruvato hy asya dfzwirAgeRa sUcyate
yaTEva mAM vanaM yAntam anuyAto mahAdyutiH
aham apy anuyAsyAmi taTEvEnaM yamakzayam
izwabanDujano nityaM mAM ca nityam anuvrataH
imAm adya gato 'vasTAM mamAnAryasya durnayEH
suruzwenApi vIreRa lakzmaRenA na saMsmare
paruzaM vipriyaM vApi SrAvitaM na kadA cana
visasarjEkavegena paYcabARaSatAni yaH
izvastrezv aDikas tasmAt kArtavIryAc ca lakzmaRaH
astrEr astrARi yo hanyAc CakrasyApi mahAtmanaH
so 'yam urvyAMhataH Sete mahArhaSayanocitaH
tac ca miTyA pralaptaM mAM praDakzyati na saMSayaH
yan mayA na kfto rAjA rAkzasAnAM viBIzaRaH
asmin muhUrte sugrIva pratiyAtum ito 'rhasi
matvA hInaM mayA rAjan rAvaRo 'Bidraved balI
aNgadaM tu puraskftya sasEnyaH sasuhfjjanaH
sAgaraM tara sugrIva punas tenEva setunA
kftaM hanumatA kAryaM yad anyEr duzkaraM raRe
fkzarAjena tuzyAmi golANgUlADipena ca
aNgadena kftaM karma mEndena dvividena ca
yudDaM kesariRA saMKye GoraM saMpAtinA kftam
gavayena gavAkzeRa SaraBeRa gajena ca
anyES ca hariBir yudDaM madArTe tyaktajIvitEH
na cAtikramituM SakyaM dEvaM sugrIva mAnuzEH
yat tu SakyaM vayasyena suhfdA vA paraMtapa
kftaM sugrIva tat sarvaM BavatADarmaBIruRA
mitrakAryaM kftam idaM BavadBir vAnararzaBAH
anujYAtA mayA sarve yaTezwaM gantum arhaTa
SuSruvus tasya te sarve vAnarAH paridevitam
vartayAM cakrur aSrURi netrEH kfzRetarekzaRAH
tataH sarvARy anIkAni sTApayitvA viBIzaRaH
AjagAma gadApARis tvarito yatra rAGavaH
taM dfzwvA tvaritaM yAntaM nIlAYjanacayopamam
vAnarA dudruvuH sarve manyamAnAs tu rAvaRim
aTovAca mahAtejA harirAjo mahAbalaH
kim iyaM vyaTitA senA mUQavAteva nOr jale
sugrIvasya vacaH SrutvA vAliputro 'Ngado 'bravIt
na tvaM paSyasi rAmaM ca lakzmaRaM ca mahAbalam
SarajAlAcitO vIrAv uBO daSaraTAtmajO
Saratalpe mahAtmAnO SayAnAu ruDirokzitO
aTAbravId vAnarendraH sugrIvaH putram aNgadam
nAnimittam idaM manye BavitavyaM Bayena tu
vizaRRavadanA hy ete tyaktapraharaRA diSaH
prapalAyanti harayas trAsAd utPullalocanAH
anyonyasya na lajjante na nirIkzanti pfzWataH
viprakarzanti cAnyonyaM patitaM laNGayanti ca
etasminn antare vIro gadApARir viBIzaRaH
sugrIvaM varDayAm Asa rAGavaM ca nirEkzata
viBIzaRaM taM sugrIvo dfzwvA vAnaraBIzaRam
fkzarAjaM samIpasTaM jAmbavantam uvAca ha
viBIzaRo 'yaM saMprApto yaM dfzwvA vAnararzaBAH
vidravanti paritrastA rAvaRAtmajaSaNkayA
SIGram etAn suvitrastAn bahuDA vipraDAvitAn
paryavasTApayAKyAhi viBIzaRam upasTitam
sugrIveREvam uktas tu jAmbavAn fkzapArTivaH
vAnarAn sAntvayAm Asa saMnivartya prahAvataH
te nivfttAH punaH sarve vAnarAs tyaktasaMBramAH
fkzarAjavacaH SrutvA taM ca dfzwvA viBIzaRam
viBIzaRas tu rAmasya dfzwvA gAtraM SarES citam
lakzmaRasya ca DarmAtmA baBUva vyaTitendriyaH
jalaklinnena hastena tayor netre pramfjya ca
SokasaMpIqitamanA ruroda vilalApa ca
imO tO sattvasaMpannO vikrAntO priyasaMyugO
imAm avasTAM gamitO rAkasEH kUwayoDiBiH
BrAtuH putreRa me tena duzputreRa durAtmanA
rAkzasyA jihmayA budDyA CalitAv fjuvikramO
SarEr imAv alaM vidDO ruDireRa samukzitO
vasuDAyAm ima suptO dfSyete SalyakAv iva
yayor vIryam upASritya pratizWA kANkzitA mayA
tAv uBO dehanASAya prasuptO puruzarzaBO
jIvann adya vipanno 'smi nazwarAjyamanoraTaH
prAptapratijYaS ca ripuH sakAmo rAvaRaH kftaH
evaM vilapamAnaM taM parizvajya viBIzaRam
sugrIvaH sattvasaMpanno harirAjo 'bravId idam
rAjyaM prApsyasi DarmajYa laNkAyAM nAtra saMSayaH
rAvaRaH saha putreRa sa rAjyaM neha lapsyate
SarasaMpIqitAv etAv uBO rAGavalakzmaRO
tyaktvA mohaM vaDizyete sagaRaM rAvaRaM raRe
tam evaM sAntvayitvA tu samASvAsya ca rAkzasaM
suzeRaM SvaSuraM pArSve sugrIvas tam uvAca ha
saha SUrEr harigaREr labDasaMjYAv ariMdamO
gacCa tvaM BrAtarO gfhya kizkinDAM rAmalakzmaRO
ahaM tu rAvaRaM hatvA saputraM sahabAnDavam
mETilIm AnayizyAmi Sakro nazwAm iva Sriyam
SrutvEtad vAnarendrasya suzeRo vAkyam abravIt
devAsuraM mahAyudDam anuBUtaM sudAruRam
tadA sma dAnavA devAY SarasaMsparSakovidAH
nijaGnuH SastraviduzaS CAdayanto muhur muhuH
tAn ArtAn nazwasaMjYAMS ca parAsUMS ca bfhaspatiH
viDyABir mantrayuktABir ozaDIBiS cikitsati
tAny OzaDAny AnayituM kzIrodaM yAntu sAgaram
javena vAnarAH SIGraM saMpAti panasAdayaH
harayas tu vijAnanti pArvatI te mahOzaDI
saMjIvakaraRIM divyAM viSalyAM devanirmitAm
candraS ca nAma droRaS ca parvatO sAgarottame
amftaM yatra maTitaM tatra te paramOzaDI
te tatra nihite devEH parvate paramOzaDI
ayaM vAyusuto rAjan hanUmAMs tatra gacCatu
etasminn antare vAyur meGAMS cApi savidyutaH
paryasyan sAgare toyaM kampayann iva parvatAn
mahatA pakzavAtena sarve dvIpamahAdrumAH
nipetur BagnaviwapAH samUlA lavaRAmBasi
aBavan pannagAs trastA Boginas tatravAsinaH
SIGraM sarvARi yAdAMsi jagmuS ca lavaRArRavam
tato muhUrtad garuqaM vEnateyaM mahAbalam
vAnarA dadfSuH sarve jvalantam iva pAvakam
tam Agatam aBiprekzya nAgAs te vipradudruvuH
yEs tO satpuruzO badDO SaraBUtEr mahAbalO
tataH suparRaH kAkutsTO dfzwvA pratyaBinandya ca
vimamarSa ca pARiByAM muKe candrasamapraBe
vEnateyena saMspfzwAs tayoH saMruruhur vraRAH
suvarRe ca tanU snigDe tayor ASu baBUvatuH
tejo vIryaM balaM cOja utsAhaS ca mahAguRAH
pradarSanaM ca budDiS ca smftiS ca dviguRaM tayoH
tAv utTApya mahAvIryO garuqo vAsavopamO
uBO tO sasvaje hfzwO rAmaS cEnam uvAca ha
BavatprasAdAd vyasanaM rAvaRipraBavaM mahat
AvAm iha vyatikrAntO SIGraM ca balinO kftO
yaTA tAtaM daSaraTaM yaTAjaM ca pitAmaham
taTA Bavantam AsAdya hfzayaM me prasIdati
ko BavAn rUpasaMpanno divyasraganulepanaH
vasAno viraje vastre divyABaraRaBUzitaH
tam uvAca mahAtejA vEnateyo mahAbalaH
patatrirAjaH prItAtmA harzaparyAkulekzaRaH
ahaM saKA te kAkutsTa priyaH prARo bahiScaraH
garutmAn iha saMprApto yuvayoH sAhyakAraRAt
asurA vA mahAvIryA dAnavA vA mahAbalAH
surAS cApi saganDarvAH puraskftya Satakratum
nemaM mokzayituM SaktAH SarabanDaM sudAruRam
mAyA balAd indrajitA nirmitaM krUrakarmaRA
ete nAgAH kAdraveyAs tIkzRadaMzwrAvizolbaRAH
rakzomAyA praBAvena SarA BUtvA tvadASritAH
saBAgyaS cAsi DarmajYa rAma satyaparAkrama
lakzmaRena saha BrAtrA samare ripuGAtinA
imaM SrutvA tu vfttAntaM tvaramARo 'ham AgataH
sahasA yuvayoH snehAt saKitvam anupAlayan
mokzitO ca mahAGorAd asmAt sAyakabanDanAt
apramAdaS ca kartavyo yuvAByAM nityam eva hi
prakftyA rAkzasAH sarve saMgrAme kUwayoDinaH
SUrARAM SudDaBAvAnAM BavatAm ArjavaM balam
tan na viSvasitavyaM vo rAkzasAnAM raRAjire
etenEvopamAnena nityajihmA hi rAkzasAH
evam uktvA tato rAmaM suparRaH sumahAbalaH
parizvajya suhftsnigDam Aprazwum upacakrame
saKe rAGava DarmajYa ripURAm api vatsala
aByanujYAtum icCAmi gamizyAmi yaTAgatam
bAlavfdDAvaSezAM tu laNkAM kftvA SarormiBiH
rAvaRaM ca ripuM hatvA sItAM samupalapsyase
ity evam uktvA vacanaM suparRaH SIGravikramaH
rAmaM ca virujaM kftvA maDye tezAM vanOkasAm
pradakziRaM tataH kftvA parizvajya ca vIryavAn
jagAmAkASam AviSya suparRaH pavano yaTA
virujO rAGavO dfzwvA tato vAnarayUTapAH
siMhanAdAMs tadA nedur lANgUlaM duDuvuS ca te
tato BerIH samAjaGnur mfdaNgAMS ca vyanAdayan
daDmuH SaNKAn saMprahfzwAH kzvelanty api yaTApuram
AsPowyAsPowya vikrAntA vAnarA nagayoDinaH
drumAn utpAwya viviDAMs tasTuH SatasahasraSaH
visfjanto mahAnAdAMs trAsayanto niSAcarAn
laNkAdvArARy upAjagmur yodDukAmAH plavaMgamAH
tatas tu BImas tumulo ninAdo; baBUva SAKAmfgayUTapAnAm
kzaye nidAGasya yaTA GanAnAM; nAdaH suBImo nadatAM niSITe
tezAM sutumulaM SabdaM vAnarARAM tarasvinAm
nardatAM rAkzasEH sArDaM tadA SuSrAva rAvaRaH
snigDagamBIranirGozaM SrutvA sa ninadaM BfSam
sacivAnAM tatas tezAM maDye vacanam abravIt
yaTAsO saMprahfzwAnAM vAnarARAM samutTitaH
bahUnAM sumahAn nAdo meGAnAm iva garjatAm
vyaktaM sumahatI prItir etezAM nAtra saMSayaH
taTA hi vipulEr nAdES cukzuBe varuRAlayaH
tO tu badDO SarEs tIzkREr BrAtarO rAmalakzmaRO
ayaM ca sumahAn nAdaH SaNkAM janayatIva me
etat tu vacanaM coktvA mantriRo rAkzaseSvaraH
uvAca nErftAMs tatra samIpaparivartinaH
jYAyatAM tUrRam etazAM sarvezAM vanacAriRAm
SokakAle samutpanne harzakAraRam utTitam
taToktAs tena saMBrAntAH prAkAram aDiruhya te
dadfSuH pAlitAM senAM sugrIveRa mahAtmanA
tO ca muktO suGoreRa SarabanDena rAGavO
samutTitO mahABAgO vizeduH prekzya rAkzasAH
saMtrastahfdayA sarve prAkArAd avaruhya te
vizaRRavadanAH sarve rAkzasendram upasTitAH
tad apriyaM dInamuKA rAvaRasya niSAcarAH
kftsnaM nivedayAm Asur yaTAvad vAkyakovidAH
yO tAv indrajitA yudDe BrAtarO rAmalakzmaRO
nibadDO SarabanDena nizprakampaBujO kftO
vimuktO SarabanDena tO dfSyete raRAjire
pASAn iva gajAu CittvA gajendrasamavikramO
tac CrutvA vacanaM tezAM rAkzasendro mahAbalaH
cintASokasamAkrAnto vizaRRavadano 'bravIt
GorEr dattavarEr badDO SarEr ASIvizomapEH
amoGEH sUryasaMkASEH pramaTyendrajitA yuDi
tam astrabanDam AsAdya yadi muktO ripU mama
saMSayasTam idaM sarvam anupaSyAmy ahaM balam
nizPalAH Kalu saMvfttAH SarA vAsukitejasaH
AdattaM yEs tu saMgrAme ripURAM mama jIvitam
evam uktvA tu saMkrudDo niSvasann urago yaTA
abravId rakzasAM maDye DUmrAkzaM nAma rAkasaM
balena mahatA yukto rakzasAM BImakarmaRAm
tvaM vaDAyABiniryAhi rAmasya saha vAnarEH
evam uktas tu DUmrAkzo rAkzasendreRa DImatA
kftvA praRAmaM saMhfzwo nirjagAma nfpAlayAt
aBinizkramya taddvAraM balADyakzam uvAca ha
tvarayasva balaM tUrRaM kiM cireRa yuyutsataH
DUmrAkzasya vacaH SrutvA balADyakzo balAnugaH
balam udyojayAm Asa rAvaRasyAjYayA drutam
te badDaGaRwA balino GorarUpA niSAcarAH
vinardamAnAH saMhfzwA DUmrAkzaM paryavArayan
viviDAyuDahastAS ca SUlamudgarapARayaH
gadABiH pawwasEr daRqEr AyasEr musalEr BfSam
pariGEr BiRqipAlES ca BallEH prAsEH paraSvaDEH
niryayU rAkzasA GorA nardanto jaladA yaTA
raTEH kavacinas tv anye DvajES ca samalaMkftEH
suvarRajAlavihitEH KarES ca viviDAnanEH
hayEH paramaSIGrES ca gajendrES ca madotkawEH
niryayU rAkzasavyAGrA vyAGrA iva durAsadAH
vfkasiMhamuKEr yuktaM KarEH kanakaBUzaREH
Aruroha raTaM divyaM DUmrAkzaH KaranisvanaH
sa niryAto mahAvIryo DUmrAkzo rAkzasEr vftaH
prahasan paScimadvAraM hanUmAn yatra yUTapaH
prayAntaM tu mahAGoraM rAkzasaM BImadarSanam
antarikzagatAH krUrAH SakunAH pratyavArayan
raTaSIrze mahABImo gfDraS ca nipapAta ha
DvajAgre graTitAS cEva nipetuH kuRapASanAH
ruDirArdro mahAY SvetaH kabanDaH patito Buvi
visvaraM cotsfjan nAdaM DUmrAkzasya samIpataH
vavarza ruDiraM devaH saMcacAla ca medinI
pratilomaM vavO vAyur nirGAtasamanisvanaH
timirOGAvftAs tatra diSaS ca na cakASire
sa tUtpAtAMs tato dfzwvA rAkzasAnAM BayAvahAn
prAdurBUtAn suGorAMS ca DUmrAkzo vyaTito 'Bavat
tataH suBImo bahuBir niSAcarEr; vfto 'Binizkramya raRotsuko balI
dadarSa tAM rAGavabAhupAlitAM; samudrakalpAM bahuvAnarIM camUm
DUmrAkzaM prekzya niryAntaM rAkzasaM BImanisvanam
vinedur vAnarAH sarve prahfzwA yudDakANkziRaH
tezAM tu tumulaM yudDaM saMjajYe harirakzasAm
anyonyaM pAdapEr GorEr niGnataM SUlamudgarEH
rAkzasEr vAnarA GorA vinikfttAH samantataH
vAnarE rAkzasAS cApi drumEr BUmO samIkftAH
rAkzasAS cApi saMkrudDA vAnarAn niSitEH SarEH
vivyaDur GorasaMkASEH kaNkapatrEr ajihmagEH
te gadABiS ca BImABiH pawwasEH kUwamudgarEH
GorES ca pariGES citrEs triSUlES cApi saMSitEH
vidAryamARA rakzoBir vAnarAs te mahAbalAH
amarzAj janitodDarzAS cakruH karmARy aBItavat
SaranirBinnagAtrAs te SUlanirBinnadehinaH
jagfhus te drumAMs tatra SilAS ca hariyUTapAH
te BImavegA harayo nardamAnAs tatas tataH
mamanTU rAkzasAn BImAn nAmAni ca baBAzire
tad baBUvAdButaM GoraM yudDaM vAnararakzasAm
SilABir viviDABiS ca bahuSAKES ca pAdapEH
rAkzasA maTitAH ke cid vAnarEr jitakASiBiH
vavarzU ruDiraM ke cin muKE ruDiraBojanAH
pArSvezu dAritAH ke cit ke cid rASIkftA drumEH
SilABiS cUrRitAH ke cit ke cid dantEr vidAritAH
DvajEr vimaTitEr BagnEH KarES ca vinipAtitEH
raTEr viDvaMsitES cApi patitE rajanIcarEH
vAnarEr BImavikrAntEr AplutyAplutya vegitEH
rAkzasAH karajEs tIkzREr muKezu vinikartitAH
vivarRavadanA BUyo viprakIrRaSiroruhAH
mUQAH SoRitaganDena nipetur DaraRItale
naye tu paramakrudDA rAkzasA BImavikramAH
talEr evABiDAvanti vajrasparSasamEr harIn
vanarEr Apatantas te vegitA vegavattarEH
muzwiBiS caraREr dantEH pAdapES cApapoTitAH
sanyaM tu vidrutaM dfzwvA DUmrAkzo rAkzasarzaBaH
kroDena kadanaM cakre vAnarARAM yuyutsatAm
prAsEH pramaTitAH ke cid vAnarAH SoRitasravAH
mudgarEr AhatAH ke cit patitA DaraRItale
pariGEr maTitaH ke cid BiRqipAlEr vidAritAH
pawwasEr AhatAH ke cid vihvalanto gatAsavaH
ke cid vinihatA BUmO ruDirArdrA vanOkasaH
ke cid vidrAvitA nazwAH saMkrudDE rAkzasEr yuDi
viBinnahfdayAH ke cid ekapArSvena SAyitAH
vidAritAstraSUlE ca ke cid AntrEr vinisrutAH
tat suBImaM mahad yudDaM harirAkasa saMkulam
prabaBO SastrabahulaM SilApAdapasaMkulam
DanurjyAtantrimaDuraM hikkAtAlasamanvitam
mandrastanitasaMgItaM yudDagAnDarvam AbaBO
DUmrAkzas tu DanuzpARir vAnarAn raRamUrDani
hasan vidrAvayAm Asa diSas tAY SaravfzwiBiH
DUmrAkzeRArditaM sEnyaM vyaTitaM dfSya mArutiH
aByavartata saMkrudDaH pragfhya vipulAM SilAm
kroDAd dviguRatAmrAkzaH pitftulyaparAkramaH
SilAM tAM pAtayAm Asa DUmrAkzasya raTaM prati
ApatantIM SilAM dfzwvA gadAm udyamya saMBramAt
raTAd Aplutya vegena vasuDAyAM vyatizWata
sA pramaTya raTaM tasya nipapAta SilABuvi
sacakrakUbaraM sASvaM saDvajaM saSarAsanam
sa BaNktvA tu raTaM tasya hanUmAn mArutAtmajaH
rakzasAM kadanaM cakre saskanDaviwapEr drumEH
viBinnaSiraso BUtvA rAkzasAH SoRitokzitAH
drumEH pramaTitAS cAnye nipetur DaraRItale
vidrAvya rAkzasaM sEnyaM hanUmAn mArutAtmajaH
gireH SiKaram AdAya DUmrAkzam aBidudruve
tam ApatantaM DUmrAkzo gadAm udyamya vIryavAn
vinardamAnaH sahasA hanUmantam aBidravat
tataH krudDas tu vegena gadAM tAM bahukaRwakAm
pAtayAm Asa DUmrAkzo mastake tu hanUmataH
tAqitaH sa tayA tatra gadayA BImarUpayA
sa kapir mArutabalas taM prahAram acintayan
DUmrAkzasya Siro maDye giriSfNgam apAtayat
sa vihvalitasarvANgo giriSfNgeRa tAqitaH
papAta sahasA BUmO vikIrRa iva parvataH
DUmrAkzaM nihataM dfzwvA hataSezA niSAcarAH
trastAH praviviSur laNkAM vaDyamAnAH plavaMgamEH
sa tu pavanasuto nihatya SatruM; kzatajavahAH saritaS ca saMvikIrya
ripuvaDajanitaSramo mahAtmA; mudam agamat kapiBiS ca pUjyamAnaH
DUmrAkzaM nihataM SrutvA rAvaRo rAkzaseSvaraH
balADyakzam uvAcedaM kftAYjalim upasTitam
SIGraM niryAntu durDarzA rAkzasA BImavikramAH
akampanaM puraskftya sarvaSastraprakovidam
tato nAnApraharaRA BImAkzA BImadarSanAH
nizpetU rAkzasA muKyA balADyakzapracoditAH
raTam AsTAya vipulaM taptakAYcanakuRqalaH
rAkasEH saMvfto GorEs tadA niryAty akampanaH
na hi kampayituM SakyaH surEr api mahAmfDe
akampanas tatas tezAm Aditya iva tejasA
tasya niDAvamAnasya saMrabDasya yuyutsayA
akasmAd dEnyam AgacCad DayAnAM raTavAhinAm
vyasPuran nayanaM cAsya savyaM yudDABinandinaH
vivarRo muKavarRaS ca gadgadaS cABavat svaraH
aBavat sudine cApi durdine rUkzamArutam
UcuH KagA mfgAH sarve vAcaH krUrA BayAvahAH
sa siMhopacitaskanDaH SArdUlasamavikramaH
tAn utpAtAn acintyEva nirjagAma raRAjiram
tadA nirgacCatas tasya rakzasaH saha rAkzasEH
baBUva sumahAn nAdaH kzoBayann iva sAgaram
tena Sabdena vitrastA vAnarARAM mahAcamUH
drumaSElapraharaRA yodDuM samavatizWata
tezAM yudDaM mahArOdraM saMjajYe kapirakzasAm
rAmarAvaRayor arTe samaBityaktajIvinAm
sarve hy atibalAH SUrAH sarve parvatasaMniBAH
harayo rAkzasAS cEva parasparajiGaMsavaH
tezAM vinardAtAM SabdaH saMyuge 'titarasvinAm
SuSruve sumahAn kroDAd anyonyam aBigarjatAm
rajaS cAruRavarRABaM suBImam aBavad BfSam
udDUtaM harirakzoBiH saMruroDa diSo daSa
anyonyaM rajasA tena kOSeyodDUtapARqunA
saMvftAni ca BUtAni dadfSur na raRAjire
na Dvajo na patAkAvA varma vA turago 'pi vA
AyuDaM syandanaM vApi dadfSe tena reRunA
SabdaS ca sumahAMs tezAM nardatAm aBiDAvatAm
SrUyate tumule yudDe na rUpARi cakASire
harIn eva susaMkrudDA harayo jaGnur Ahave
rAkzasAS cApi rakzAMsi nijaGnus timire tadA
parAMS cEva viniGnantaH svAMS ca vAnararAkzasAH
ruDirArdraM tadA cakrur mahIM paNkAnulepanAm
tatas tu ruDirOGeRa siktaM vyapagataM rajaH
SarIraSavasaMkIrRA baBUva ca vasuMDarA
drumaSaktiSilAprAsEr gadApariGatomarEH
harayo rAkzasAs tUrRaM jaGnur anyonyam ojasA
bAhuBiH pariGAkArEr yuDyantaH parvatopamAH
harayo BImakarmARo rAkzasAY jaGnur Ahave
rAkzasAS cApi saMkrudDAH prAsatomarapARayaH
kapIn nijaGnire tatra SastrEH paramadAruREH
harayas tv api rakzAMsi mahAdrumamahASmaBiH
vidArayanty aBikramya SastrARy AcCidya vIryataH
etasminn antare vIrA harayaH kumudo nalaH
mEndaS ca paramakrudDaS cakrur vegam anuttamam
te tu vfkzEr mahAvegA rAkzasAnAM camUmuKe
kadanaM sumaha cakrur lIlayA hariyUTapAH
tad dfzwvA sumahat karma kftaM vAnarasattamEH
kroDam AhArayAm Asa yuDi tIvram akampanaH
kroDamUrCitarUpas tu Dnuvan paramakArmukam
dfzwvA tu karma SatrURAM sAraTiM vAkyam abravIt
tatrEva tAvat tvaritaM raTaM prApaya sAraTe
ete 'tra bahavo Gnanti subahUn rAkzasAn raRe
ete 'tra balavanto hi BImakAyAS ca vAnarAH
drumaSElapraharaRAs tizWanti pramuKe mama
etAn nihantum icCAmi samaraSlAGino hy aham
etEH pramaTitaM sarvaM dfSyate rAkzasaM balam
tataH prajavitASvena raTena raTinAM varaH
harIn aByahanat kroDAc CarajAlEr akampanaH
na sTAtuM vAnarAH SekuH kiM punar yodDum Ahave
akampanaSarEr BagnAH sarva eva pradudruvuH
tAn mftyuvaSam ApannAn akampanavaSaM gatAn
samIkzya hanumAY jYAtIn upatasTe mahAbalaH
taM mahAplavagaM dfzwvA sarve plavagayUTapAH
sametya samare vIrAH sahitAH paryavArayan
vyavasTitaM hanUmantaM te dfzwvA hariyUTapAH
baBUvur balavanto hi balavantam upASritAH
akampanas tu SElABaM hanUmantam avasTitam
mahendra iva DArABiH SarEr aBivavarza ha
acintayitvA bAROGAY SarIre patitAY SitAn
akampanavaDArTAya mano daDre mahAbalaH
sa prahasya mahAtejA hanUmAn mArutAtmajaH
aBidudrAva tad rakzaH kampayann iva medinIm
tasyABinardamAnasya dIpyamAnasya tejasA
baBUva rUpaM durDarzaM dIptasyeva viBAvasoH
AtmAnaM tv apraharaRaM jYAtvA kroDasamanvitaH
SElam utpAwayAm Asa vegena haripuMgavaH
taM gfhItvA mahASElaM pARinEkena mArutiH
vinadya sumahAnAdaM BrAmayAm Asa vIryavAn
tatas tam aBidudrAva rAkzasendram akampanam
yaTA hi namuciM saMKye vajreReva puraMdaraH
akampanas tu tad dfzwvA giriSfNgaM samudyatam
dUrAd eva mahAbAREr arDacandrEr vyadArayat
tat parvatAgram AkASe rakzobARavidAritam
vikIrRaM patitaM dfzwvA hanUmAn kroDamUrCitaH
so 'SvakarRaM samAsAdya rozadarpAnvito hariH
tUrRam utpAwayAm Asa mahAgirim ivocCritam
taM gfhItvA mahAskanDaM so 'SvakarRaM mahAdyutiH
prahasya parayA prItyA BrAmayAm Asa saMyuge
praDAvann uruvegena praBaYjaMs tarasA drumAn
hanUmAn paramakrudDaS caraREr dArayat kzitim
gajAMS ca sagajArohAn saraTAn raTinas taTA
jaGAna hanumAn DImAn rAkzasAMS ca padAtikAn
tam antakam iva krudDaM samare prARahAriRam
hanUmantam aBiprekzya rAkzasA vipradudruvuH
tam ApatantaM saMkrudDaM rAkzasAnAM BayAvaham
dadarSAkampano vIraS cukroDa ca nanAda ca
sa caturdaSaBir bAREH SitEr dehavidAraREH
nirbiBeda hanUmantaM mahAvIryam akampanaH
sa taTA pratividDas tu bahvIBiH SaravfzwiBiH
hanUmAn dadfSe vIraH prarUQa iva sAnumAn
tato 'nyaM vfkzam utpAwya kftvA vegam anuttamam
Sirasy aBijaGAnASu rAkzasendram akampanam
sa vfkzeRa hatas tena sakroDena mahAtmanA
rAkzaso vAnarendreRa papAta sa mamAra ca
taM dfzwvA nihataM BUmO rAkzasendram akampanam
vyaTitA rAkzasAH sarve kzitikampa iva drumAH
tyaktapraharaRAH sarve rAkzasAs te parAjitAH
laNkAm aBiyayus trastA vAnarEs tEr aBidrutAH
te muktakeSAH saMBrAntA BagnamAnAH parAjitAH
sravacCramajalEr aNgEH Svasanto vipradudruvuH
anyonyaM pramamantus te viviSur nagaraM BayAt
pfzWatas te susaMmUQAH prekzamARA muhur muhuH
tezu laNkAM pravizwezu rAkzasezu mahAbalAH
sametya harayaH sarve hanUmantam apUjayan
so 'pi prahfzwas tAn sarvAn harIn saMpratyapUjayat
hanUmAn sattvasaMpanno yaTArham anukUlataH
vineduS ca yaTA prARaM harayo jitakASinaH
cakarzuS ca punas tatra saprARAn eva rAkzasAn
sa vIraSoBAm aBajan mahAkapiH; sametya rakzAMsi nihatya mArutiH
mahAsuraM BImam amitranASanaM; yaTEva vizRur balinaM camUmuKe
apUjayan devagaRAs tadA kapiM; svayaM ca rAmo 'tibalaS ca lakzmaRaH
taTEva sugrIvamuKAH plavaMgamA; viBIzaRaS cEva mahAbalas tadA
akampanavaDaM SrutvA krudDo vE rAkzaseSvaraH
kiM cid dInamuKaS cApi sacivAMs tAn udEkzata
sa tu DyAtvA muhUrtaM tu mantriBiH saMvicArya ca
purIM pariyayO laNkAM sarvAn gulmAn avekzitum
tAM rAkzasagaREr guptAM gulmEr bahuBir AvftAm
dadarSa nagarIM laNkAM patAkADvajamAlinIm
rudDAM tu nagarIM dfzwvA rAvaRo rAkzaseSvaraH
uvAcAmarzitaH kAle prahastaM yudDakovidam
purasyopanivizwasya sahasA pIqitasya ca
nAnyaM yudDAt prapaSyAmi mokzaM yudDaviSArada
ahaM vA kumBakarRo vA tvaM vA senApatir mama
indrajid vA nikumBo vA vaheyur BAram IdfSam
sa tvaM balam itaH SIGram AdAya parigfhya ca
vijayAyABiniryAhi yatra sarve vanOkasaH
niryARAd eva te nUnaM capalA harivAhinI
nardatAM rAkzasendrARAM SrutvA nAdaM dravizyati
capalA hy avinItAS ca calacittAS ca vAnarAH
na sahizyanti te nAdaM siMhanAdam iva dvipAH
vidrute ca bale tasmin rAmaH sOmitriRA saha
avaSaste nirAlambaH prahastavaSam ezyati
ApatsaMSayitA Sreyo nAtra niHsaMSayIkftA
pratilomAnulomaM vA yad vA no manyase hitam
rAvaRenEvam uktas tu prahasto vAhinIpatiH
rAkzasendram uvAcedam asurendram ivoSanA
rAjan mantritapUrvaM naH kuSalEH saha mantriBiH
vivAdaS cApi no vfttaH samavekzya parasparam
pradAnena tu sItAyAH Sreyo vyavasitaM mayA
apradAne punar yudDaM dfzwam etat taTEva naH
so 'haM dAnES ca mAnES ca satataM pUjitas tvayA
sAntvES ca viviDEH kAle kiM na kuryAM priyaM tava
na hi me jIvitaM rakzyaM putradAraDanAni vA
tvaM paSya mAM juhUzantaM tvadarTe jIvitaM yuDi
evam uktvA tu BartAraM rAvaRaM vAhinIpatiH
samAnayata me SIGraM rAkzasAnAM mahad balam
madbARASanivegena hatAnAM tu raRAjire
adya tfpyantu mAMsena pakziRaH kAnanOkasAm
ity uktAs te prahastena balADyakzAH kftatvarAH
balam udyojayAm Asus tasmin rAkzasamandire
sA baBUva muhUrtena tigmanAnAviDAyuDEH
laNkA rAkzasavIrEs tEr gajEr iva samAkulA
hutASanaM tarpayatAM brAhmaRAMS ca namasyatAm
AjyaganDaprativahaH suraBir mAruto vavO
srajaS ca viviDAkArA jagfhus tv aBimantritAH
saMgrAmasajjAH saMhfzwA DArayan rAkzasAs tadA
saDanuzkAH kavacino vegAd Aplutya rAkzasAH
rAvaRaM prekzya rAjAnaM prahastaM paryavArayan
aTAmantrya ca rAjAnaM BerIm Ahatya BEravAm
Aruroha raTaM divyaM prahastaH sajjakalpitam
hayEr mahAjavEr yuktaM samyak sUtasusaMyutam
mahAjaladanirGozaM sAkzAc candrArkaBAsvaram
uragaDvajadurDarzaM suvarUTaM svapaskaram
suvarRajAlasaMyuktaM prahasantam iva SriyA
tatas taM raTam AsTAya rAvaRArpitaSAsanaH
laNkAyA niryayO tUrRaM balena mahatA vftaH
tato duMduBinirGozaH parjanyaninadopamaH
SuSruve SaNKaSabdaS ca prayAte vAhinIpatO
ninadantaH svarAn GorAn rAkzasA jagmur agrataH
BImarUpA mahAkAyAH prahastasya puraHsarAH
vyUQenEva suGoreRa pUrvadvArAt sa niryayO
gajayUTanikASena balena mahatA vftaH
sAgarapratimOGena vftas tena balena saH
prahasto niryayO tUrRaM krudDaH kAlAntakopamaH
tasya niryARa GozeRa rAkzasAnAM ca nardatAm
laNkAyAM sarvaBUtAni vinedur vikftEH svarEH
vyaBram AkASam AviSya mAMsaSoRitaBojanAH
maRqalAny apasavyAni KagAS cakrU raTaM prati
vamantyaH pAvakajvAlAH SivA GorA vavASire
antarikzAt papAtolkA vAyuS ca paruzo vavO
anyonyam aBisaMrabDA grahAS ca na cakASire
vavarzU ruDiraM cAsya sizicuS ca puraHsarAn
ketumUrDani gfDro 'sya vilIno dakziRAmuKaH
sAraTer bahuSaS cAsya saMgrAmam avagAhataH
pratodo nyapatad DastAt sUtasya hayasAdinaH
niryARa SrIS ca yAsyAsId BAsvarA ca sudurlaBA
sA nanASa muhUrtena same ca sKalitA hayAH
prahastaM tv aBiniryAntaM praKyAta balapOruzam
yuDi nAnApraharaRA kapisenAByavartata
aTa GozaH sutumulo harIRAM samajAyata
vfkzAn ArujatAM cEva gurvIS cAgfhRatAM SilAH
uBe pramudite sEnye rakzogaRavanOkasAm
vegitAnAM samarTAnAm anyonyavaDakANkziRAm
parasparaM cAhvayatAM ninAdaH SrUyate mahAn
tataH prahastaH kapirAjavAhinIm; aBipratasTe vijayAya durmatiH
vivfdDavegAM ca viveSa tAM camUM; yaTA mumUrzuH SalaBo viBAvasum
tataH prahastaM niryAntaM BImaM BImaparAkramam
garjantaM sumahAkAyaM rAkzasEr aBisaMvftam
dadarSa mahatI senA vAnarARAM balIyasAm
atisaMjAtarozARAM prahastam aBigarjatAm
KaqgaSaktyazwibARAS ca SUlAni musalAni ca
gadAS ca pariGAH prAsA viviDAS ca paraSvaDAH
DanUMzi ca vicitrARi rAkzasAnAM jayEziRAm
pragfhItAny aSoBanta vAnarAn aBiDAvatAm
jagfhuH pAdapAMS cApi puzpitAn vAnararzaBAH
SilAS ca vipulA dIrGA yodDukAmAH plavaMgamAH
tezAm anyonyam AsAdya saMgrAmaH sumahAn aBUt
bahUnAm aSmavfzwiM ca SaravfzwiM ca varzatAm
bahavo rAkzasA yudDe bahUn vAnarayUTapAn
vAnarA rAkzasAMS cApi nijaGnur bahavo bahUn
SUlEH pramaTitAH ke cit ke cit tu paramAyuDEH
pariGEr AhatAH ke cit ke cic CinnAH paraSvaDEH
nirucCvAsAH punaH ke cit patitA DaraRItale
viBinnahfdayAH ke cid izusaMtAnasaMditAH
ke cid dviDAkftAH KaqgEH sPurantaH patitA Buvi
vAnarA rAkzasEH SUlEH pArSvataS ca vidAritAH
vAnarES cApi saMkrudDE rAkzasOGAH samantataH
pAdapEr giriSfNgES ca saMpizwA vasuDAtale
vajrasparSatalEr hastEr muzwiBiS ca hatA BfSam
vemuH SoRitam AsyeByo viSIrRadaSanekzaRaH
ArtasvaraM ca svanatAM siMhanAdaM ca nardatAm
baBUva tumulaH Sabdo harIRAM rakzasAM yuDi
vAnarA rAkzasAH krudDA vIramArgam anuvratAH
vivfttanayanAH krUrAS cakruH karmARy aBItavat
narAntakaH kumBahanur mahAnAdaH samunnataH
ete prahastasacivAH sarve jaGnur vanOkasaH
tezAm ApatatAM SIGraM niGnatAM cApi vAnarAn
dvivido giriSfNgeRa jaGAnEkaM narAntakam
durmuKaH punar utpAwya kapiH sa vipuladrumam
rAkzasaM kziprahastas tu samunnatam apoTayat
jAmbavAMs tu susaMkrudDaH pragfhya mahatIM SilAm
pAtayAm Asa tejasvI mahAnAdasya vakzasi
aTa kumBahanus tatra tAreRAsAdya vIryavAn
vfkzeRABihato mUrDni prARAMs tatyAja rAkzasaH
amfzyamARas tat karma prahasto raTam AsTitaH
cakAra kadanaM GoraM DanuzpARir vanOkasAm
Avarta iva saMjajYe uBayoH senayos tadA
kzuBitasyAprameyasya sAgarasyeva nisvanaH
mahatA hi SarOGeRa prahasto yudDakovidaH
ardayAm Asa saMkrudDo vAnarAn paramAhave
vAnarARAM SarIrEs tu rAkzasAnAM ca medinI
baBUva nicitA GorA patitEr iva parvatEH
sA mahIruDirOGeRa pracCannA saMprakASate
saMCannA mADave mAsi palASEr iva puzpitEH
hatavIrOGavaprAM tu BagnAyuDamahAdrumAm
SoRitOGamahAtoyAM yamasAgaragAminIm
yakftplIhamahApaNkAM vinikIrRAntraSEvalAm
BinnakAyaSiromInAm aNgAvayavaSAqvalAm
gfDrahaMsagaRAkIrRAM kaNkasArasasevitAm
meDaHPenasamAkIrRAm ArtastanitanisvanAm
tAM kApuruzadustArAM yudDaBUmimayIM nadIm
nadIm iva GanApAye haMsasArasasevitAm
rAkzasAH kapimuKyAS ca terus tAM dustarAM nadIm
yaTA padmarajoDvastAM nalinIM gajayUTapAH
tataH sfjantaM bAROGAn prahastaM syandane sTitam
dadarSa tarasA nIlo viniGnantaM plavaMgamAn
sa taM paramadurDarzam ApatantaM mahAkapiH
prahastaM tAqayAm Asa vfkzam utpAwya vIryavAn
sa tenABihataH krudDo nadan rAkzasapuMgavaH
vavarza SaravarzARi plavagAnAM camUpatO
apArayan vArayituM pratyagfhRAn nimIlitaH
yaTEva govfzo varzaM SAradaM SIGram Agatam
evam eva prahastasya SaravarzaM durAsadam
nimIlitAkzaH sahasA nIlaH sehe sudAruRam
rozitaH SaravarzeRa sAlena mahatA mahAn
prajaGAna hayAn nIlaH prahastasya manojavAn
viDanus tu kftas tena prahasto vAhinIpatiH
pragfhya musalaM GoraM syandanAd avapupluve
tAv uBO vAhinImuKyO jAtarozO tarasvinO
sTitO kzatajadigDANgO praBinnAv iva kuYjarO
ulliKantO sutIkzRABir daMzwrABir itaretaram
siMhaSArdUlasadfSO siMhaSArdUlacezwitO
vikrAntavijayO vIrO samarezv anivartinO
kANkzamARO yaSaH prAptuM vftravAsavayoH samO
AjaGAna tadA nIlaM lalAwe musalena saH
prahastaH paramAyastas tasya susrAva SoRitam
tataH SoRitadigDANgaH pragfhya sumahAtarum
prahastasyorasi krudDo visasarja mahAkapiH
tam acintyaprahAraM sa pragfhya musalaM mahat
aBidudrAva balinaM balI nIlaM plavaMgamam
tam ugravegaM saMrabDam ApatantaM mahAkapiH
tataH saMprekzya jagrAha mahAvego mahASilAm
tasya yudDABikAmasya mfDe musalayoDinaH
prahastasya SilAM nIlo mUrDni tUrRam apAtayat
sA tena kapimuKyena vimuktA mahatI SilA
biBeda bahuDA GorA prahastasya Siras tadA
sa gatAsur gataSrIko gatasattvo gatendriyaH
papAta sahasA BUmO CinnamUla iva drumaH
viBinnaSirasas tasya bahu susrAvaSoRitam
SarIrAd api susrAva gireH prasravaRaM yaTA
hate prahaste nIlena tad akampyaM mahad balam
rakzasAm aprahfzwAnAM laNkAm aBijagAma ha
na SekuH samavasTAtuM nihate vAhinIpatO
setubanDaM samAsAdya viSIrRaM salilaM yaTA
hate tasmiMS camUmuKye rAkzasas te nirudyamAH
rakzaHpatigfhaM gatvA DyAnamUkatvam AgatAH
tatas tu nIlo vijayI mahAbalaH; praSasyamAnaH svakftena karmaRA
sametya rAmeRa salakzmaRena; prahfzwarUpas tu baBUva yUTapaH
tasmin hate rAkzasasEnyapAle; plavaMgamAnAm fzaBeRa yudDe
BImAyuDaM sAgaratulyavegaM; pradudruve rAkzasarAjasEnyam
gatvA tu rakzo'DipateH SaSaMsuH; senApatiM pAvakasUnuSastam
tac cApi tezAM vacanaM niSamya; rakzo'DipaH kroDavaSaM jagAma
saMKye prahastaM nihataM niSamya; SokArditaH kroDaparItacetAH
uvAca tAn nErftayoDamuKyAn; indro yaTA cAmarayoDamuKyAn
nAvajYA ripave kAryA yEr indrabalasUdanaH
sUditaH sEnyapAlo me sAnuyAtraH sakuYjaraH
so 'haM ripuvinASAya vijayAyAvicArayan
svayam eva gamizyAmi raRaSIrzaM tad adButam
adya tad vAnarAnIkaM rAmaM ca sahalakzmaRam
nirdahizyAmi bAROGEr vanaM dIptEr ivAgniBiH
sa evam uktvA jvalanaprakASaM; raTaM turaMgottamarAjiyuktam
prakASamAnaM vapuzA jvalantaM; samArurohAmararAjaSatruH
sa SaNKaBerIpawaha praRAdEr; AsPowitakzveqitasiMhanAdEH
puRyEH stavES cApy aBipUjyamAnas; tadA yayO rAkzasarAjamuKyaH
sa SElajImUtanikASa rUpEr; mAMsASanEH pAvakadIptanetrEH
baBO vfto rAkzasarAjamuKyEr; BUtEr vfto rudra ivAmareSaH
tato nagaryAH sahasA mahOjA; nizkramya tad vAnarasEnyam ugram
mahArRavABrastanitaM dadarSa; samudyataM pAdapaSElahastam
tad rAkzasAnIkam atipracaRqam; Alokya rAmo BujagendrabAhuH
viBIzaRaM SastraBftAM varizWam; uvAca senAnugataH pfTuSrIH
nAnApatAkADvajaSastrajuzwaM; prAsAsiSUlAyuDacakrajuzwam
sEnyaM nagendropamanAgajuzwaM; kasyedam akzoByam aBIrujuzwam
tatas tu rAmasya niSamya vAkyaM; viBIzaRaH SakrasamAnavIryaH
SaSaMsa rAmasya balapravekaM; mahAtmanAM rAkzasapuMgavAnAm
yo 'sO gajaskanDagato mahAtmA; navoditArkopamatAmravaktraH
prakampayan nAgaSiro 'ByupEti hy; akampanaM tv enam avehi rAjan
yo 'sO raTasTo mfgarAjaketur; DUnvan DanuH SakraDanuHprakASam
karIva BAty ugravivfttadaMzwraH; sa indrajin nAma varapraDAnaH
yaS cEza vinDyAstamahendrakalpo; DanvI raTasTo 'tiraTo 'tivIryaH
visPArayaMS cApam atulyamAnaM; nAmnAtikAyo 'tivivfdDakAyaH
yo 'sO navArkoditatAmracakzur; Aruhya GaRwAninadapraRAdam
gajaM KaraM garjati vE mahAtmA; mahodaro nAma sa eza vIraH
yo 'sO hayaM kAYcanacitraBARqam; Aruhya saMDyABragiriprakASam
prAsaM samudyamya marIcinadDaM; piSAca ezASanitulyavegaH
yaS cEza SUlaM niSitaM pragfhya; vidyutpraBaM kiMkaravajravegam
vfzendram AsTAya giriprakASam; AyAti so 'sO triSirA yaSasvI
asO ca jImUtanikASa rUpaH; kumBaH pfTuvyUQasujAtavakzAH
samAhitaH pannagarAjaketur; visPArayan BAti Danur viDUnvan
yaS cEza jAmbUnadavajrajuzwaM; dIptaM saDUmaM pariGaM pragfhya
AyAti rakzobalaketuBUtaH; so 'sO nikumBo 'dButaGorakarmA
yaS cEza cApAsiSarOGajuzwaM; patAkinaM pAvakadIptarUpam
raTaM samAsTAya viBAty udagro; narAntako 'sO nagaSfNgayoDI
yaS cEza nAnAviDaGorarUpEr; vyAGrozwranAgendramfgendravaktrEH
BUtEr vfto BAti vivfttanetrEH; so 'sO surARAm api darpahantA
yatrEtad indupratimaM viBAtic; CattraM sitaM sUkzmaSalAkam agryam
atrEza rakzo'Dipatir mahAtmA; BUtEr vfto rudra ivAvaBAti
asO kirIwI calakuRqalAsyo; nAgendravinDyopamaBImakAyaH
mahendravEvasvatadarpahantA; rakzo'DipaH sUrya ivAvaBAti
pratyuvAca tato rAmo viBIzaRam ariMdamam
aho dIpto mahAtejA rAvaRo rAkzaseSvaraH
Aditya iva duzprekzyo raSmiBir BAti rAvaRaH
suvyaktaM lakzaye hy asya rUpaM tejaHsamAvftam
devadAnavavIrARAM vapur nEvaMviDaM Bavet
yAdfSaM rAkzasendrasya vapur etat prakASate
sarve parvatasaMkASAH sarve parvatayoDinaH
sarve dIptAyuDaDarA yoDaS cAsya mahOjasaH
BAti rAkzasarAjo 'sO pradIptEr BImavikramEH
BUtEH parivftas tIkzREr dehavadBir ivAntakaH
evam uktvA tato rAmo Danur AdAya vIryavAn
lakzmaRAnucaras tasTO samudDftya Sarottamam
tataH sa rakzo'Dipatir mahAtmA; rakzAMsi tAny Aha mahAbalAni
dvArezu caryAgfhagopurezu; sunirvftAs tizWata nirviSaNkAH
visarjayitvA sahasA tatas tAn; gatezu rakzaHsu yaTAniyogam
vyadArayad vAnarasAgarOGaM; mahAJazaH pUrmam ivArRavOGam
tam ApatantaM sahasA samIkzya; dIptezucApaM yuDi rAkzasendram
mahat samutpAwya mahIDarAgraM; dudrAva rakzo'DipatiM harISaH
tac CElaSfNgaM bahuvfkzasAnuM; pragfhya cikzepa niSAcarAya
tam ApatantaM sahasA samIkzya; biBeda bAREs tapanIyapuNKEH
tasmin pravfdDottamasAnuvfkze; SfNge vikIrRe patite pfTivyAm
mahAhikalpaM Saram antakABaM; samAdade rAkzasalokanATaH
sa taM gfhItvAnilatulyavegaM; savisPuliNgajvalanaprakASam
bARaM mahendrASanitulyavegaM; cikzepa sugrIvavaDAya ruzwaH
sa sAyako rAvaRabAhumuktaH; SakrASanipraKyavapuH SitAgraH
sugrIvam AsAdya biBeda vegAd; guheritA krOcam ivograSaktiH
sa sAyakArto viparItacetAH; kUjan pfTivyAM nipapAta vIraH
taM prekzya BUmO patitaM visaMjmaM; neduH prahfzwA yuDi yAtuDAnAH
tato gavAkzo gavayaH sudaMzwras; taTarzaBo jyotimuKo nalaS ca
SElAn samudyamya vivfdDakAyAH; pradudruvus taM prati rAkzasendram
tezAM prahArAn sa cakAra meGAn; rakzo'Dipo bARagaREH SitAgrEH
tAn vAnarendrAn api bARajAlEr; biBeda jAmbUnadacitrapuNKEH
te vAnarendrAs tridaSAribAREr; BinnA nipetur Buvi BImarUpAH
tatas tu tad vAnarasEnyam ugraM; pracCAdayAm Asa sa bARajAlEH
te vaDyamAnAH patitAgryavIrA; nAnadyamAnA BayaSalyavidDAH
SAKAmfgA rAvaRasAyakArtA; jagmuH SaraRyaM SaraRaM sma rAmam
tato mahAtmA sa Danur DanuzmAn; AdAya rAmaH saharA jagAma
taM lakzmaRaH prAYjalir aByupetya; uvAca vAkyaM paramArTayuktam
kAmam AryaH suparyApto vaDAyAsya durAtmanaH
viDamizyAmy ahaM nIcam anujAnIhi mAM viBo
tam abravIn mahAtejA rAmaH satyaparAkramaH
gacCa yatnaparaS cApi Bava lakzmaRa saMyuge
rAvaRo hi mahAvIryo raRe 'dButaparAkramaH
trElokyenApi saMkrudDo duzprasahyo na saMSayaH
tasya cCidrARi mArgasva svacCidrARi ca gopaya
cakzuzA DanuzA yatnAd rakzAtmAnaM samAhitaH
rAGavasya vacaH SrutvA saMparizvajya pUjya ca
aBivAdya tato rAmaM yayO sOmitrir Ahavam
sa rAvaRaM vAraRahastabAhur; dadarSa dIptodyataBImacApam
pracCAdayantaM SaravfzwijAlEs; tAn vAnarAn BinnavikIrRadehAn
tam Alokya mahAtejA hanUmAn mArutAtmajA
nivArya SarajAlAni pradudrAva sa rAvaRam
raTaM tasya samAsAdya Bujam udyamya dakziRam
trAsayan rAvaRaM DImAn hanUmAn vAkyam abravIt
devadAnavaganDarvA yakzAS ca saha rAkzasEH
avaDyatvAt tvayA BagnA vAnareByas tu te Bayam
eza me dakziRo bAhuH paYcaSAKaH samudyataH
viDamizyati te dehAd BUtAtmAnaM cirozitam
SrutvA hanUmato vAkyaM rAvaRo BImavikramaH
saMraktanayanaH kroDAd idaM vacanam abravIt
kzipraM prahara niHSaNkaM sTirAM kIrtim avApnuhi
tatas tvAM jYAtivikrAntaM nASayizyAmi vAnara
rAvaRasya vacaH SrutvA vAyusUnur vaco 'bravIt
prahftaM hi mayA pUrvam akzaM smara sutaM tava
evam ukto mahAtejA rAvaRo rAkzaseSvaraH
AjaGAnAnilasutaM talenorasi vIryavAn
sa talABihatas tena cacAla ca muhur muhuH
AjaGAnABisaMkrudDas talenEvAmaradvizam
tatas talenABihato vAnareRa mahAtmanA
daSagrIvaH samADUto yaTA BUmicale 'calaH
saMgrAme taM taTA dfzwva rAvaRaM talatAqitam
fzayo vAnarAH sidDA nedur devAH sahAsurAH
aTASvasya mahAtejA rAvaRo vAkyam abravIt
sADu vAnaravIryeRa SlAGanIyo 'si me ripuH
rAvaRenEvam uktas tu mArutir vAkyam abravIt
Dig astu mama vIryaM tu yat tvaM jIvasi rAvaRa
sakft tu praharedAnIM durbudDe kiM vikatTase
tatas tvAM mAmako muzwir nayizyAmi yaTAkzayam
tato mArutivAkyena kroDas tasya tadAjvalat
saMraktanayano yatnAn muzwim udyamya dakziRam
pAtayAm Asa vegena vAnarorasi vIryavAn
hanUmAn vakzasi vyUDe saMcacAla hataH punaH
vihvalaM taM tadA dfzwvA hanUmantaM mahAbalam
raTenAtiraTaH SIGraM nIlaM prati samaByagAt
pannagapratimEr BImEH paramarmAtiBediBiH
SarEr AdIpayAm Asa nIlaM haricamUpatim
sa SarOGasamAyasto nIlaH kapicamUpatiH
kareREkena SElAgraM rakzo'Dipataye 'sfjat
hanUmAn api tejasvI samASvasto mahAmanAH
viprekzamARo yudDepsuH sarozam idam abravIt
nIlena saha saMyuktaM rAvaRaM rAkzaseSvaram
anyena yuDyamAnasya na yuktam aBiDAvanam
rAvaRo 'pi mahAtejAs tac CfNgaM saptaBiH SarEH
AjaGAna sutIkzRAgrEs tad vikIrRaM papAta ha
tad vikIrRaM gireH SfNgaM dfzwvA haricamUpatiH
kAlAgnir iva jajvAla kroDena paravIrahA
so 'SvakarRAn DavAn sAlAMS cUtAMS cApi supuzpitAn
anyAMS ca viviDAn vfkzAn nIlaS cikzepa saMyuge
sa tAn vfkzAn samAsAdya praticicCeda rAvaRaH
aByavarzat suGoreRa SaravarzeRa pAvakim
aBivfzwaH SarOGeRa meGeneva mahAcalaH
hrasvaM kftvA tadA rUpaM DvajAgre nipapAta ha
pAvakAtmajam Alokya DvajAgre samavasTitam
jajvAla rAvaRaH kroDAt tato nIlo nanAda ha
DvajAgre DanuzaS cAgre kirIwAgre ca taM harim
lakzmaRo 'Ta hanUmAMS ca dfzwvA rAmaS ca vismitAH
rAvaRo 'pi mahAtejAH kapilAGavavismitaH
astram AhArayAm Asa dIptam Agneyam adButam
tatas te cukruSur hfzwA labDalakzyAH plavaMgamAH
nIlalAGavasaMBrAntaM dfzwvA rAvaRam Ahave
vAnarARAM ca nAdena saMrabDo rAvaRas tadA
saMBramAvizwahfdayo na kiM cit pratyapadyata
AgneyenATa saMyuktaM gfhItvA rAvaRaH Saram
DvajaSIrzasTitaM nIlam udEkzata niSAcaraH
tato 'bravIn mahAtejA rAvaRo rAkzaseSvaraH
kape lAGavayukto 'si mAyayA parayAnayA
jIvitaM Kalu rakzasva yadi Saknozi vAnara
tAni tAny AtmarUpARi sfjase tvam anekaSaH
taTApi tvAM mayA muktaH sAyako 'straprayojitaH
jIvitaM parirakzantaM jIvitAd BraMSayizyati
evam uktvA mahAbAhU rAvaRo rAkzaseSvaraH
saMDAya bARam astreRa camUpatim atAqayat
so 'strayuktena bARena nIlo vakzasi tAqitaH
nirdahyamAnaH sahasA nipapAta mahItale
pitfmAhAtmya saMyogAd AtmanaS cApi tejasA
jAnuByAm apatad BUmO na ca prAREr vyayujyata
visaMjYaM vAnaraM dfzwvA daSagrIvo raRotsukaH
raTenAmbudanAdena sOmitrim aBidudruve
tam Aha sOmitrir adInasattvo; visPArayantaM Danur aprameyam
anvehi mAm eva niSAcarendra; na vAnarAMs tvaM prati yodDum arhasi
sa tasya vAkyaM paripUrRaGozaM; jyASabdam ugraM ca niSamya rAjA
AsAdya sOmitrim avasTitaM taM; kopAnvitaM vAkyam uvAca rakzaH
dizwyAsi me rAGava dfzwimArgaM; prApto 'ntagAmI viparItabudDiH
asmin kzaRe yAsyasi mftyudeSaM; saMsAdyamAno mama bARajAlEH
tam Aha sOmitrir avismayAno; garjantam udvfttasitAgradaMzwram
rAjan na garjanti mahApraBAvA; vikatTase pApakftAM varizWa
jAnAmi vIryaM tava rAkzasendra; balaM pratApaM ca parAkramaM ca
avasTito 'haM SaracApapARir; AgacCa kiM moGavikatTanena
sa evam uktaH kupitaH sasarja; rakzo'DipaH saptaSarAn supuNKAn
tAMl lakzmaRaH kAYcanacitrapuNKES; cicCeda bAREr niSitAgraDArEH
tAn prekzamARaH sahasA nikfttAn; nikfttaBogAn iva pannagendrAn
laNkeSvaraH kroDavaSaM jagAma; sasarja cAnyAn niSitAn pfzatkAn
sa bARavarzaM tu vavarza tIvraM; rAmAnujaH kArmukasaMprayuktam
kzurArDacandrottamakarRiBallEH; SarAMS ca cicCeda na cukzuBe ca
sa lakzmaRaS cASu SarAY SitAgrAn; mahendravajrASanitulyavegAn
saMDAya cApe jvalanaprakASAn; sasarja rakzo'Dipater vaDAya
sa tAn pracicCeda hi rAkzasendraS; CittvA ca tAMl lakzmaRam AjaGAna
SareRa kAlAgnisamapraBeRa; svayamBudattena lalAwadeSe
sa lakzmaRo rAvaRasAyakArtaS; cacAla cApaM SiTilaM pragfhya
punaS ca saMjYAM pratilaBya kfcCrAc; cicCeda cApaM tridaSendraSatroH
nikfttacApaM triBir AjaGAna; bAREs tadA dASaraTiH SitAgrEH
sa sAyakArto vicacAla rAjA; kfcCrAc ca saMjYAM punar AsasAda
sa kfttacApaH SaratAqitaS ca; svedArdragAtro ruDirAvasiktaH
jagrAha SaktiM samudagraSaktiH; svayamBudattAM yuDi devaSatruH
sa tAM viDUmAnalasaMnikASAM; vitrAsanIM vAnaravAhinInAm
cikzepa SaktiM tarasA jvalantIM; sOmitraye rAkzasarAzwranATaH
tAm ApatantIM BaratAnujo 'strEr; jaGAna bARES ca hutAgnikalpEH
taTApi sA tasya viveSa Saktir; BujAntaraM dASaraTer viSAlam
SaktyA brAmyA tu sOmitris tAqitas tu stanAntare
vizRor acintyaM svaM BAgam AtmAnaM pratyanusmarat
tato dAnavadarpaGnaM sOmitriM devakaRwakaH
taM pIqayitvA bAhuByAm apraBur laNGane 'Bavat
himavAn mandaro merus trElokyaM vA sahAmarEH
SakyaM BujAByAm udDartuM na saMKye BaratAnujaH
aTEnaM vEzRavaM BAgaM mAnuzaM deham AsTitam
visaMjYaM lakzmaRaM dfzwvA rAvaRo vismito 'Bavat
aTa vAyusutaH krudDo rAvaRaM samaBidravat
AjaGAnorasi krudDo vajrakalpena muzwinA
tena muzwiprahAreRa rAvaRo rAkzaseSvaraH
jAnuByAm apatad BUmO cacAla ca papAta ca
visaMjYaM rAvaRaM dfzwvA samare BImavikramam
fzayo vAnarAS cEva nedur devAH savAsavAH
hanUmAn api tejasvI lakzmaRaM rAvaRArditam
anayad rAGavAByASaM bAhuByAM parigfhya tam
vAyusUnoH suhfttvena BaktyA paramayA ca saH
SatrURAm aprakampyo 'pi laGutvam agamat kapeH
taM samutsfjya sA SaktiH sOmitriM yuDi durjayam
rAvaRasya raTe tasmin sTAnaM punar upAgamat
rAvaRo 'pi mahAtejAH prApya saMjYAM mahAhave
Adade niSitAn bARAY jagrAha ca mahad DanuH
ASvastaS ca viSalyaS ca lakzmaRaH SatrusUdanaH
vizRor BAgam amImAMsyam AtmAnaM pratyanusmaran
nipAtitamahAvIrAM vAnarARAM mahAcamUm
rAGavas tu raRe dfzwvA rAvaRaM samaBidravat
aTEnam upasaMgamya hanUmAn vAkyam abravIt
mama pfzWaM samAruhya rakzasaM SAstum arhasi
tac CrutvA rAGavo vAkyaM vAyuputreRa BAzitam
Arohat sahasA SUro hanUmantaM mahAkapim
raTasTaM rAvaRaM saMKye dadarSa manujADipaH
tam Alokya mahAtejAH pradudrAva sa rAGavaH
vErocanam iva krudDo vizRur aByudyatAyuDaH
jyASabdam akarot tIvraM vajranizpezanisvanam
girA gamBIrayA rAmo rAkzasendram uvAca ha
tizWa tizWa mama tvaM hi kftvA vipriyam IdfSam
kva nu rAkzasaSArdUla gato mokzam avApsyasi
yadIndravEvasvata BAskarAn vA; svayamBuvESvAnaraSaMkarAn vA
gamizyasi tvaM daSa vA diSo vA; taTApi me nAdya gato vimokzyase
yaS cEza SaktyABihatas tvayAdya; icCan vizAdaM sahasAByupetaH
sa eza rakzogaRarAja mftyuH; saputradArasya tavAdya yudDe
rAGavasya vacaH SrutvA rAkzasendro mahAkapim
AjaGAna SarEs tIkzREH kAlAnalaSiKopamEH
rAkzasenAhave tasya tAqitasyApi sAyakEH
svaBAvatejoyuktasya BUyas tejo vyavarData
tato rAmo mahAtejA rAvaRena kftavraRam
dfzwvA plavagaSArdUlaM kroDasya vaSam eyivAn
tasyABisaMkramya raTaM sacakraM; sASvaDvajacCatramahApatAkam
sasAraTiM sASaniSUlaKaqgaM; rAmaH pracicCeda SarEH supuNKEH
aTendraSatruM tarasA jaGAna; bARena vajrASanisaMniBena
BujAntare vyUQasujAtarUpe; vajreRa meruM BagavAn ivendraH
yo vajrapAtASanisaMnipAtAn; na cukzuBe nApi cacAla rAjA
sa rAmabARABihato BfSArtaS; cacAla cApaM ca mumoca vIraH
taM vihvalantaM prasamIkzya rAmaH; samAdade dIptam aTArDacandram
tenArkavarRaM sahasA kirIwaM; cicCeda rakzo'Dipater mahAtmAH
taM nirvizASIvizasaMnikASaM; SAntArcizaM sUryam ivAprakASam
gataSriyaM kfttakirIwakUwam; uvAca rAmo yuDi rAkzasendram
kftaM tvayA karma mahat suBImaM; hatapravIraS ca kftas tvayAham
tasmAt pariSrAnta iti vyavasya; na tvaM SarEr mftyuvaSaM nayAmi
sa evam ukto hatadarpaharzo; nikfttacApaH sa hatASvasUtaH
SarArditaH kfttamahAkirIwo; viveSa laNkAM sahasA sma rAjA
tasmin pravizwe rajanIcarendre; mahAbale dAnavadevaSatrO
harIn viSalyAn sahalakzmaRena; cakAra rAmaH paramAhavAgre
tasmin praBagne tridaSendraSatrO; surAsurA BUtagaRA diSaS ca
sasAgarAH sarzimahoragAS ca; taTEva BUmyambucarAS ca hfzwAH
sa praviSya purIM laNkAM rAmabARaBayArditaH
Bagnadarpas tadA rAjA baBUva vyaTitendriyaH
mAtaMga iva siMhena garuqeneva pannagaH
aBiBUto 'Bavad rAjA rAGaveRa mahAtmanA
brahmadaRqaprakASAnAM vidyutsadfSavarcasAm
smaran rAGavabARAnAM vivyaTe rAkzaseSvaraH
sa kAYcanamayaM divyam ASritya paramAsanam
vikprekzamARo rakzAMsi rAvaRo vAkyam abravIt
sarvaM tat Kalu me moGaM yat taptaM paramaM tapaH
yat samAno mahendreRa mAnuzeRAsmi nirjitaH
idaM tad brahmaRo GoraM vAkyaM mAm aByupasTitam
mAnuzeByo vijAnIhi BayaM tvam iti tat taTA
devadAnavaganDarvEr yakzarAkzasapannagEH
avaDyatvaM mayA prAptaM mAnuzeByo na yAcitam
etad evAByupAgamya yatnaM kartum ihArhaTa
rAkzasAS cApi tizWantu caryAgopuramUrDasu
sa cApratimagamBIro devadAnavadarpahA
brahmaSApABiBUtas tu kumBakarRo viboDyatAm
sa parAjitam AtmAnaM prahastaM ca nizUditam
jYAtvA rakzobalaM BImam AdideSa mahAbalaH
dvArezu yatnaH kriyatAM prAkArAS cADiruhyatAm
nidrAvaSasamAvizwaH kumBakarRo viboDyatAm
nava zaw sapta cAzwO ca mAsAn svapiti rAkzasaH
taM tu boDayata kzipraM kumBakarRaM mahAbalam
sa hi saMKye mahAbAhuH kakudaM sarvarakzasAm
vAnarAn rAjaputrO ca kzipram eva vaDizyati
kumBakarRaH sadA Sete mUQo grAmyasuKe rataH
rAmeRABinirastasya saMgrAmo 'smin sudAruRe
Bavizyati na me SokaH kumBakarRe viboDite
kiM karizyAmy ahaM tena Sakratulyabalena hi
IdfSe vyasane prApte yo na sAhyAya kalpate
te tu tadvacanaM SrutvA rAkzasendrasya rAkzasAH
jagmuH paramasaMBrAntAH kumBakarRaniveSanam
te rAvaRasamAdizwA mAMsaSoRitaBojanAH
ganDamAlyAMs taTA BakzyAn AdAya sahasA yayuH
tAM praviSya mahAdvArAM sarvato yojanAyatAm
kumBakarRaguhAM ramyAM sarvaganDapravAhinIm
pratizWamAnAH kfcCreRa yatnAt praviviSur guhAm
tAM praviSya guhAM ramyAM SuBAM kAYcanakuwwimAm
dadfSur nErftavyAGraM SayAnaM BImadarSanam
te tu taM vikftaM suptaM vikIrRam iva parvatam
kumBakarRaM mahAnidraM sahitAH pratyaboDayan
UrDvaromAYcitatanuM Svasantam iva pannagam
trAsayantaM mahASvAsEH SayAnaM BImadarSanam
BImanAsApuwaM taM tu pAtAlavipulAnanam
dadfSur nErftavyAGraM kumBakarRaM mahAbalam
tataS cakrur mahAtmAnaH kumBakarRAgratas tadA
mAMsAnAM merusaMkASaM rASiM paramatarpaRam
mfgARAM mahizARAM ca varAhARAM ca saMcayAn
cakrur nErftaSArdUlA rASimann asya cAdButam
tataH SoRitakumBAMS ca madyAni viviDAni ca
purastAt kumBakarRasya cakrus tridaSaSatravaH
lilipuS ca parArDyena candanena paraMtapam
divyEr AcCAdayAm Asur mAlyEr ganDEH suganDiBiH
DUpaM suganDaM sasfjus tuzwuvuS ca paraMtapam
jaladA iva conedur yAtuDAnAH sahasraSaH
SaNKAn ApUrayAm AsuH SaSANkasadfSapraBAn
tumulaM yugapac cApi vineduS cApy amarzitAH
nedur AsPowayAm AsuS cikzipus te niSAcarAH
kumBakarRaviboDArTaM cakrus te vipulaM svanam
saSaNKaBerIpawahapraRAdam; AsPowitakzveqitasiMhanAdam
diSo dravantas tridivaM kirantaH; SrutvA vihaMgAH sahasA nipetuH
yadA BfSaM tEr ninadEr mahAtmA; na kumBakarRo bubuDe prasuptaH
tato musuRqImusalAni sarve; rakzogaRAs te jagfhur gadAS ca
taM SElaSfNgEr musalEr gadABir; vfkzEs talEr mudgaramuzwiBiS ca
suKaprasuptaM Buvi kumBakarRaM; rakzAMsy udagrARi tadA nijaGnuH
tasya niSvAsavAtena kumBakarRasya rakzasaH
rAkzasA balavanto 'pi sTAtuM nASaknuvan puraH
tato 'sya purato gAQaM rAkzasA BImavikramAH
mfdaNgapaRavAn BerIH SaNKakumBagaRAMs taTA
daSarAkzasasAhasraM yugapat paryavAdayan
nIlAYjanacayAkAraM te tu taM pratyaboDayan
aBiGnanto nadantaS ca nEva saMvivide tu saH
yadA cEnaM na Sekus te pratiboDayituM tadA
tato gurutaraM yatnaM dAruRaM samupAkraman
aSvAn uzwrAn KarAn nAgAY jaGnur daRqakaSANkuSEH
BerISaNKamfdaNgAMS ca sarvaprAREr avAdayan
nijaGnuS cAsya gAtrARi mahAkAzWakawaM karEH
mudgarEr musalES cEva sarvaprARasamudyatEH
tena Sabdena mahatA laNkA samaBipUritA
saparvatavanA sarvA so 'pi nEva prabuDyate
tataH sahasraM BerIRAM yugapat samahanyata
mfzwakAYcanakoRAnAm asaktAnAM samantataH
evam apy atinidras tu yadA nEva prabuDyata
SApasya vaSam Apannas tataH krudDA niSAcarAH
mahAkroDasamAvizwAH sarve BImaparAkramAH
tad rakzoboDayizyantaS cakrur anye parAkramam
anye BerIH samAjaGnur anye cakrur mahAsvanam
keSAn anye pralulupuH karRAv anye daSanti ca
na kumBakarRaH paspande mahAnidrAvaSaM gataH
anye ca balinas tasya kUwamudgarapARayaH
mUrDni vakzasi gAtrezu pAtayan kUwamudgarAn
rajjubanDanabadDABiH SataGnIBiS ca sarvataH
vaDyamAno mahAkAyo na prAbuDyata rAkzasaH
vAraRAnAM sahasraM tu SarIre 'sya praDAvitam
kumBakarRas tato budDaH sparSaM param abuDyata
sa pAtyamAnEr giriSfNgavfkzEr; acintayaMs tAn vipulAn prahArAn
nidrAkzayAt kzudBayapIqitaS ca; vijfmBamARaH sahasotpapAta
sa nAgaBogAcalaSfNgakalpO; vikzipya bAhU giriSfNgasArO
vivftya vaktraM vaqavAmuKABaM; niSAcaro 'sO vikftaM jajfmBe
tasya jAjfmBamARasya vaktraM pAtAlasaMniBam
dadfSe meruSfNgAgre divAkara ivoditaH
vijfmBamARo 'tibalaH pratibudDo niSAcaraH
niSvAsaS cAsya saMjajYe parvatAd iva mArutaH
rUpam uttizWatas tasya kumBakarRasya tad baBO
tapAnte sabalAkasya meGasyeva vivarzataH
tasya dIptAgnisadfSe vidyutsadfSavarcasI
dadfSAte mahAnetre dIptAv iva mahAgrahO
Adad buBukzito mAMsaM SoRitaM tfzito 'pibat
medaH kumBaM ca madyaM ca papO Sakraripus tadA
tatas tfpta iti jYAtvA samutpetur niSAcarAH
SiroBiS ca praRamyEnaM sarvataH paryavArayan
sa sarvAn sAntvayAm Asa nErftAn nErftarzaBaH
boDanAd vismitaS cApi rAkzasAn idam abravIt
kimarTam aham Ahatya BavadBiH pratiboDitaH
kaccit sukuSalaM rAjYo BayaM vA neha kiM cana
aTa vA Druvam anyeByo BayaM param upasTitam
yadarTam eva tvaritEr BavadBiH pratiboDitaH
adya rAkzasarAjasya Bayam utpAwayAmy aham
pAtayizye mahendraM vA SAtayizye taTAnalam
na hy alpakAraRe suptaM boDayizyati mAM BfSam
tad AKyAtArTatattvena matpraboDanakAraRam
evaM bruvARaM saMrabDaM kumBakarRam ariMdamam
yUpAkzaH sacivo rAjYaH kftAYjalir uvAca ha
na no devakftaM kiM cid Bayam asti kadA cana
na dEtyadAnaveByo vA Bayam asti hi tAdfSam
yAdfSaM mAnuzaM rAjan Bayam asmAn upasTitam
vAnarEH parvatAkArEr laNkeyaM parivAritA
sItAharaRasaMtaptAd rAmAn nas tumulaM Bayam
ekena vAnareReyaM pUrvaM dagDA mahApurI
kumAro nihataS cAkzaH sAnuyAtraH sakuYjaraH
svayaM rakzo'DipaS cApi pOlastyo devakaRwakaH
mfteti saMyuge muktArAmeRAdityatejasA
yan na devEH kfto rAjA nApi dEtyEr na dAnavEH
kftaH sa iha rAmeRa vimuktaH prARasaMSayAt
sa yUpAkzavacaH SrutvA BrAtur yuDi parAjayam
kumBakarRo vivfttAkzo yUpAkzam idam abravIt
sarvam adyEva yUpAkza harisEnyaM salakzmaRam
rAGavaM ca raRe hatvA paScAd drakzyAmi rAvaRam
rAkzasAMs tarpayizyAmi harIRAM mAMsaSoRitEH
rAmalakzmaRayoS cApi svayaM pAsyAmi SoRitam
tat tasya vAkyaM bruvato niSamya; sagarvitaM rozavivfdDadozam
mahodaro nErftayoDamuKyaH; kftAYjalir vAkyam idaM baBAze
rAvaRasya vacaH SrutvA guRadozu vimfSya ca
paScAd api mahAbAho SatrUn yuDi vijezyasi
mahodaravacaH SrutvA rAkzasEH parivAritaH
kumBakarRo mahAtejAH saMpratasTe mahAbalaH
taM samutTApya BImAkzaM BImarUpaparAkramam
rAkzasAs tvaritA jagmur daSagrIvaniveSanam
tato gatvA daSagrIvam AsInaM paramAsane
Ucur badDAYjalipuwAH sarva eva niSAcarAH
prabudDaH kumBakarRo 'sO BrAtA te rAkzasarzaBa
kaTaM tatrEva niryAtu drakzyase tam ihAgatam
rAvaRas tv abravId Dfzwo yaTAnyAyaM ca pUjitam
drazwum enam ihecCAmi yaTAnyAyaM ca pUjitam
taTety uktvA tu te sarve punar Agamya rAkzasAH
kumBakarRam idaM vAkyam UcU rAvaRacoditAH
drazwuM tvAM kANkzate rAjA sarvarAkzasapuMgavaH
gamane kriyatAM budDir BrAtaraM saMpraharzaya
kumBakarRas tu durDarzo BrAtur AjYAya SAsanam
taTety uktvA mahAvIryaH SayanAd utpapAta ha
prakzAlya vadanaM hfzwaH snAtaH paramaBUzitaH
pipAsus tvarayAm Asa pAnaM balasamIraRam
tatas te tvaritAs tasya rAjzasA rAvaRAjYayA
madyaM BakzyAMS ca viviDAn kzipram evopahArayan
pItvA GawasahasraM sa gamanAyopacakrame
Izatsamutkawo mattas tejobalasamanvitaH
kumBakarRo baBO hfzwaH kAlAntakayamopamaH
BrAtuH sa BavanaM gacCan rakzobalasamanvitaH
kumBakarRaH padanyAsEr akampayata medinIm
sa rAjamArgaM vapuzA prakASayan; sahasraraSmir DaraRIm ivAMSuBiH
jagAma tatrAYjalimAlayA vftaH; Satakratur geham iva svayamBuvaH
ke cic CaraRyaM SaraRaM sma rAmaM; vrajanti ke cid vyaTitAH patanti
ke cid diSaH sma vyaTitAH prayAnti; ke cid BayArtA Buvi Serate sma
tam adriSfNgapratimaM kirIwinaM; spfSantam Adityam ivAtmatejasA
vanOkasaH prekzya vivfdDam adButaM; BayArditA dudruvire tatas tataH
tato rAmo mahAtejA Danur AdAya vIryavAn
kirIwinaM mahAkAyaM kumBakarRaM dadarSa ha
taM dfzwvA rAkzasaSrezWaM parvatAkAradarSanam
kramamARam ivAkASaM purA nArAyaRaM praBum
satoyAmbudasaMkASaM kAYcanANgadaBUzaRam
dfzwvA punaH pradudrAva vAnarARAM mahAcamUH
vidrutAM vAhinIM dfzwvA varDamAnaM ca rAkzasaM
savismayam idaM rAmo viBIzaRam uvAca ha
ko 'sO parvatasaMkaSaH kirIwI harilocanaH
laNkAyAM dfSyate vIraH savidyud iva toyadaH
pfTivyAH ketuBUto 'sO mahAn eko 'tra dfSyate
yaM dfzwvA vAnarAH sarve vidravanti tatas tataH
Acakzva me mahAn ko 'sO rakzo vA yadi vAsuraH
na mayEvaMviDaM BUtaM dfzwapUrvaM kadA cana
sa pfzwo rAjaputreRa rAmeRAklizwakAriRA
viBIzaRo mahAprAjYaH kAkutsTam idam abravIt
yena vEvasvato yudDe vAsavaS ca parAjitaH
sEza viSravasaH putraH kumBakarRaH pratApavAn
etena devA yuDi dAnavAS ca; yakzA BujaMgAH piSitASanAS ca
ganDarvavidyADarakiMnarAS ca; sahasraSo rAGava saMpraBagnAH
SUlapARiM virUpAkzaM kumBakarRaM mahAbalam
hantuM na Sekus tridaSAH kAlo 'yam iti mohitAH
prakftyA hy eza tejasvI kumBakarRo mahAbalaH
anyezAM rAkzasendrARAM varadAnakftaM balam
etena jAtamAtreRa kzuDArtena mahAtmanA
BakzitAni sahasrARi sattvAnAM subahUny api
tezu saMBakzyamARezu prajA BayanipIqitAH
yAnti sma SaraRaM SakraM tam apy arTaM nyavedayan
sa kumBakarRaM kupito mahendro; jaGAna vajreRa Sitena vajrI
sa SakravajrABihato mahAtmA; cacAla kopAc ca BfSaM nanAda
tasya nAnadyamAnasya kumBakarRasya DImataH
SrutvA ninAdaM vitrastA BUyo BUmir vitatrase
tataH kopAn mahendrasya kumBakarRo mahAbalaH
vikfzyErAvatAd dantaM jaGAnorasi vAsavam
kumBakarRaprahArArto vicacAla sa vAsavaH
tato vizeduH sahasA devabrahmarzidAnavAH
prajABiH saha SakraS ca yayO sTAnaM svayamBuvaH
kumBakarRasya dOrAtmyaM SaSaMsus te prajApateH
prajAnAM BakzaRaM cApi devAnAM cApi DarzaRam
evaM prajA yadi tv eza Bakzayizyati nityaSaH
acireREva kAlena SUnyo loko Bavizyati
vAsavasya vacaH SrutvA sarvalokapitAmahaH
rakzAMsy AvAhayAm Asa kumBakarRaM dadarSa ha
kumBakarRaM samIkzyEva vitatrAsa prajApatiH
dfzwvA niSvasya cEvedaM svayamBUr idam abravIt
DruvaM lokavinASAya pOrastyenAsi nirmitaH
tasmAt tvam adya praBfti mftakalpaH Sayizyasi
brahmaSApABiBUto 'Ta nipapAtAgrataH praBoH
tataH paramasaMBrAnto rAvaRo vAkyam abravIt
vivfdDaH kAYcano vfkzaH PalakAle nikftyate
na naptAraM svakaM nyAyyaM Saptum evaM prajApate
na miTyAvacanaS ca tvaM svapsyaty eza na saMSayaH
kAlas tu kriyatAm asya Sayane jAgare taTA
rAvaRasya vacaH SrutvA svayamBUr idam abravIt
SayitA hy eza zaR mAsAn ekAhaM jAgarizyati
ekenAhnA tv asO vIraS caran BUmiM buBukzitaH
vyAttAsyo Bakzayel lokAn saMkrudDa iva pAvakaH
so 'sO vyasanam ApannaH kumBakarRam aboDayat
tvatparAkramaBItaS ca rAjA saMprati rAvaRaH
sa eza nirgato vIraH SibirAd BImavikramaH
vAnarAn BfSasaMkrudDo Bakzayan pariDAvati
kumBakarRaM samIkzyEva harayo vipradudruvuH
kaTam enaM raRe krudDaM vArayizyanti vAnarAH
ucyantAM vAnarAH sarve yantram etat samucCritam
iti vijYAya harayo BavizyantIha nirBayAH
viBIzaRavacaH SrutvA hetumat sumuKodgatam
uvAca rAGavo vAkyaM nIlaM senApatiM tadA
gacCa sEnyAni sarvARi vyUhya tizWasva pAvake
dvArARy AdAya laNkAyAS caryAS cApy aTa saMkramAn
SElaSfNgARi vfkzAMS ca SilAS cApy upasaMharan
tizWantu vAnarAH sarve sAyuDAH SElapARayaH
rAGaveRa samAdizwo nIlo haricamUpatiH
SaSAsa vAnarAnIkaM yaTAvat kapikuYjaraH
tato gavAkzaH SaraBo hanumAn aNgado nalaH
SElaSfNgARi SElABA gfhItvA dvAram aByayuH
tato harIRAM tad anIkam ugraM; rarAja SElodyatavfkzahastam
gireH samIpAnugataM yaTEva; mahan mahAmBoDarajAlam ugram
sa tu rAkzasaSArdUlo nidrAmadasamAkulaH
rAjamArgaM SriyA juzwaM yayO vipulavikramaH
rAkzasAnAM sahasrES ca vftaH paramadurjayaH
gfheByaH puzpavarzeRa kAryamARas tadA yayO
sa hemajAlavitataM BAnuBAsvaradarSanam
dadarSa vipulaM ramyaM rAkzasendraniveSanam
sa tat tadA sUrya ivABrajAlaM; praviSya rakzo'Dipater niveSanam
dadarSa dUre 'grajam AsanasTaM; svayamBuvaM Sakra ivAsanasTam
so 'Bigamya gfhaM BrAtuH kakzyAm aBivigAhya ca
dadarSodvignam AsInaM vimAne puzpake gurum
aTa dfzwvA daSagrIvaH kumBakarRam upasTitam
tUrRam utTAya saMhfzwaH saMnikarzam upAnayat
aTAsInasya paryaNke kumBakarRo mahAbalaH
BrAtur vavande caraRAM kiM kftyam iti cAbravIt
utpatya cEnaM mudito rAvaRaH parizasvaje
sa BrAtrA saMparizvakto yaTAvac cABinanditaH
kumBakarRaH SuBaM divyaM pratipede varAsanam
sa tadAsanam ASritya kumBakarRo mahAbalaH
saMraktanayanaH kopAd rAvaRaM vAkyam abravIt
kimarTam aham Adftya tvayA rAjan praboDitaH
SaMsa kasmAd BayaM te 'sti ko 'dya preto Bavizyati
BrAtaraM rAvaRaH krudDaM kumBakarRam avasTitam
Izat tu parivfttAByAM netrAByAM vAkyam abravIt
adya te sumahAn kAlaH SayAnasya mahAbala
suKitas tvaM na jAnIze mama rAmakftaM Bayam
eza dASaraTI rAmaH sugrIvasahito balI
samudraM sabalas tIrtvA mUlaM naH parikfntati
hanta paSyasva laNkAyA vanAny upavanAni ca
setunA suKam Agamya vAnarEkArRavaM kftam
ye rAkzasA muKyatamA hatAs te vAnarEr yuDi
vAnarARAM kzayaM yudDe na paSyAmi kadA cana
sarvakzapitakoSaM ca sa tvam aByavapadya mAm
trAyasvemAM purIM laNkAM bAlavfdDAvaSezitAm
BrAtur arTe mahAbAho kuru karma suduzkaram
mayEvaM noktapUrvo hi kaS cid BrAtaH paraMtapa
tvayy asti mama ca snehaH parA saMBAvanA ca me
devAsuravimardezu bahuSo rAkzasarzaBa
tvayA devAH prativyUhya nirjitAS cAsurA yuDi
na hi te sarvaBUtezu dfSyate sadfSo balI
kuruzva me priyahitam etad uttamaM; yaTApriyaM priyaraRabAnDavapriya
svatejasA viDama sapatnavAhinIM; SaradGanaM pavana ivodyato mahAn
tasya rAkzasarAjasya niSamya paridevitam
kumBakarRo baBAze 'Ta vacanaM prajahAsa ca
dfzwo dozo hi yo 'smABiH purA mantravinirRaye
hitezv anaBiyuktena so 'yam AsAditas tvayA
SIGraM Kalv aByupetaM tvAM PalaM pApasya karmaRaH
nirayezv eva patanaM yaTA duzkftakarmaRaH
praTamaM vE mahArAja kftyam etad acintitam
kevalaM vIryadarpeRa nAnubanDo vicAritaH
yaH paScAt pUrvakAryARi kuryAd ESvaryam AsTitaH
pUrvaM cottarakAryARi na sa veda nayAnayO
deSakAlavihInAni karmARi viparItavat
kriyamARAni duzyanti havIMzy aprayatezv iva
trayARAM paYcaDA yogaM karmaRAM yaH prapaSyati
sacivEH samayaM kftvA sa saBye vartate paTi
yaTAgamaM ca yo rAjA samayaM vicikIrzati
buDyate sacivAn budDyA suhfdaS cAnupaSyati
Darmam arTaM ca kAmaM ca sarvAn vA rakzasAM pate
Bajate puruzaH kAle trIRi dvandvAni vA punaH
trizu cEtezu yac CrezWaM SrutvA tan nAvabuDyate
rAjA vA rAjamAtro vA vyarTaM tasya bahuSrutam
upapradAnaM sAntvaM vA BedaM kAle ca vikramam
yogaM ca rakzasAM SrezWa tAv uBO ca nayAnayO
kAle DarmArTakAmAn yaH saMmantrya sacivEH saha
nizevetAtmavAMl loke na sa vyasanam ApnuyAt
hitAnubanDam Alokya kAryAkAryam ihAtmanaH
rAjA sahArTatattvajYEH sacivEH saha jIvati
anaBijYAya SAstrArTAn puruzAH paSubudDayaH
prAgalByAd vaktum icCanti mantrezv aByantarIkftAH
aSAstraviduzAM tezAM na kAryam ahitaM vacaH
arTaSAstrAnaBijYAnAM vipulAM Sriyam icCatAm
ahitaM ca hitAkAraM DArzwyAj jalpanti ye narAH
avekzya mantrabAhyAs te kartavyAH kftyadUzaRAH
vinASayanto BartAraM sahitAH SatruBir buDEH
viparItAni kftyAni kArayantIha mantriRaH
tAn BartA mitrasaMkASAn amitrAn mantranirRaye
vyavahAreRa jAnIyAt sacivAn upasaMhitAn
capalasyeha kftyAni sahasAnupraDAvataH
Cidram anye prapadyante krOYcasya Kam iva dvijAH
yo hi Satrum avajYAya nAtmAnam aBirakzati
avApnoti hi so 'narTAn sTAnAc ca vyavaropyate
tat tu SrutvA daSagrIvaH kumBakarRasya BAzitam
BrukuwiM cEva saMcakre krudDaS cEnam uvAca ha
mAnyo gurur ivAcAryaH kiM mAM tvam anuSAsati
kim evaM vAkSramaM kftvA kAle yuktaM viDIyatAm
viBramAc cittamohAd vA balavIryASrayeRa vA
nABipannam idAnIM yad vyarTAs tasya punaH kfTAH
asmin kAle tu yad yuktaM tad idAnIM viDIyatAm
mamApanayajaM dozaM vikrameRa samIkuru
yadi Kalv asti me sneho BrAtftvaM vAvagacCasi
yadi vA kAryam etat te hfdi kAryatamaM matam
sa suhfdyo vipannArTaM dInam aByavapadyate
sa banDur yo 'panItezu sAhAyyAyopakalpate
tam aTEvaM bruvARaM tu vacanaM DIradAruRam
ruzwo 'yam iti vijYAya SanEH SlakzRam uvAca ha
atIva hi samAlakzya BrAtaraM kzuBitendriyam
kumBakarRaH SanEr vAkyaM baBAze parisAntvayan
alaM rAkzasarAjendra saMtApam upapadya te
rozaM ca saMparityajya svasTo Bavitum arhasi
nEtan manasi kartavvyaM mayi jIvati pArTiva
tam ahaM nASayizyAmi yatkfte paritapyase
avaSyaM tu hitaM vAcyaM sarvAvasTaM mayA tava
banDuBAvAd aBihitaM BrAtfsnehAc ca pArTiva
sadfSaM yat tu kAle 'smin kartuM snigDena banDunA
SatrURAM kadanaM paSya kriyamARaM mayA raRe
adya paSya mahAbAho mayA samaramUrDani
hate rAme saha BrAtrA dravantIM harivAhinIm
adya rAmasya tad dfzwvA mayAnItaM raRAc CiraH
suKIBava mahAbAho sItA Bavatu duHKitA
adya rAmasya paSyantu niDanaM sumahat priyam
laNkAyAM rAkzasAH sarve ye te nihatabAnDavAH
adya SokaparItAnAM svabanDuvaDakAraRAt
Satror yuDi vinASena karomy asrapramArjanam
adya parvatasaMkASaM sasUryam iva toyadam
vikIrRaM paSya samare sugrIvaM plavageSvaram
na paraH prezaRIyas te yudDAyAtula vikrama
aham utsAdayizyAmi SatrUMs tava mahAbala
yadi Sakro yadi yamo yadi pAvakamArutO
tAn ahaM yoDayizyAmi kubera varuRAv api
girimAtraSarIrasya SitaSUlaDarasya me
nardatas tIkzRadaMzwrasya biBIyAc ca puraMdaraH
aTa vA tyaktaSastrasya mfdgatas tarasA ripUn
na me pratimuKe kaS cic CaktaH sTAtuM jijIvizuH
nEva SaktyA na gadayA nAsinA na SitEH SarEH
hastAByAm eva saMrabDo hanizyAmy api vajriRam
yadi me muzwivegaM sa rAGavo 'dya sahizyati
tataH pAsyanti bAROGA ruDiraM rAGavasya te
cintayA bADyase rAjan kimarTaM mayi tizWati
so 'haM SatruvinASAya tava niryAtum udyataH
muYca rAmAd BayaM rAjan hanizyAmIha saMyuge
rAGavaM lakzmaRaM cEva sugrIvaM ca mahAbalam
asADAraRam icCAmi tava dAtuM mahad yaSaH
vaDena te dASaraTeH suKAvahaM; suKaM samAhartum ahaM vrajAmi
nihatya rAmaM sahalakzmaRena; KAdAmi sarvAn hariyUTamuKyAn
ramasva kAmaM piba cAgryavAruRIM; kuruzva kftyAni vinIyatAM jvaraH
mayAdya rAme gamite yamakzayaM; cirAya sItA vaSagA Bavizyati
tad uktam atikAyasya balino bAhuSAlinaH
kumBakarRasya vacanaM SrutvovAca mahodaraH
kumBakarRakule jAto DfzwaH prAkftadarSanaH
avalipto na Saknozi kftyaM sarvatra veditum
na hi rAjA na jAnIte kumBakarRa nayAnayO
tvaM tu kESorakAd DfzwaH kevalaM vaktum icCasi
sTAnaM vfdDiM ca hAniM ca deSakAlaviBAgavit
AtmanaS ca parezAM ca buDyate rAkzasarzaBa
yat tu SakyaM balavatA kartuM prAkftabudDinA
anupAsitavfdDena kaH kuryAt tAdfSaM buDaH
yAMs tu DarmArTakAmAMs tvaM bravIzi pfTag ASrayAn
anubodDuM svaBAvena na hi lakzaRam asti te
karma cEva hi sarvezAM kAraRAnAM prayojanam
SreyaH pApIyasAM cAtra PalaM Bavati karmaRAm
niHSreyasa PalAv eva DarmArTAv itarAv api
aDarmAnarTayoH prAptiH PalaM ca pratyavAyikam
EhalOkikapAratryaM karma pumBir nizevyate
karmARy api tu kalpyAni laBate kAmam AsTitaH
tatra kxptam idaM rAjYA hfdi kAryaM mataM ca naH
SatrO hi sAhasaM yat syAt kim ivAtrApanIyate
ekasyEvABiyAne tu hetur yaH prakftas tvayA
tatrApy anupapannaM te vakzyAmi yad asADu ca
yena pUrvaM janasTAne bahavo 'tibalA hatAH
rAkzasA rAGavaM taM tvaM kaTam eko jayizyasi
ye purA nirjitAs tena janasTAne mahOjasaH
rAkzasAMs tAn pure sarvAn BItAn adyApi paSyasi
taM siMham iva saMkrudDaM rAmaM daSaraTAtmajam
sarpaM suptam ivAbudDyA praboDayitum icCasi
jvalantaM tejasA nityaM kroDena ca durAsadam
kas taM mftyum ivAsahyam AsAdayitum arhati
saMSayasTam idaM sarvaM SatroH pratisamAsane
ekasya gamanaM tatra na hi me rocate tava
hInArTas tu samfdDArTaM ko ripuM prAkfto yaTA
niScitaM jIvitatyAge vaSam Anetum icCati
yasya nAsti manuzyezu sadfSo rAkzasottama
kaTam ASaMsase yodDuM tulyenendravivasvatoH
evam uktvA tu saMrabDaM kumBakarRaM mahodaraH
uvAca rakzasAM maDye rAvaRo lokarAvaRam
labDvA punas tAM vEdehIM kimarTaM tvaM prajalpasi
yadecCasi tadA sItA vaSagA te Bavizyati
dfzwaH kaS cid upAyo me sItopasTAnakArakaH
rucitaS cet svayA budDyA rAkzaseSvara taM SfRu
ahaM dvijihvaH saMhrAdI kumBakarRo vitardanaH
paYcarAmavaDAyEte niryAntIty avaGozaya
tato gatvA vayaM yudDaM dAsyAmas tasya yatnataH
jezyAmo yadi te SatrUn nopAyEH kftyam asti naH
aTa jIvati naH Satrur vayaM ca kftasaMyugAH
tataH samaBipatsyAmo manasA yat samIkzitum
vayaM yudDAd ihEzyAmo ruDireRa samukzitAH
vidArya svatanuM bARE rAmanAmANkitEH SitEH
Bakzito rAGavo 'smABir lakzmaRaS ceti vAdinaH
tava pAdO grahIzyAmas tvaM naH kAma prapUraya
tato 'vaGozaya pure gajaskanDena pArTiva
hato rAmaH saha BrAtrA sasEnya iti sarvataH
prIto nAma tato BUtvA BftyAnAM tvam ariMdama
BogAMS ca parivArAMS ca kAmAMS ca vasudApaya
tato mAlyAni vAsAMsi vIrARAm anulepanam
peyaM ca bahu yoDeByaH svayaM ca muditaH piba
tato 'smin bahulIBUte kOlIne sarvato gate
praviSyASvAsya cApi tvaM sItAM rahasi sAntvaya
DanaDAnyES ca kAmES ca ratnES cEnAM praloBaya
anayopaDayA rAjan BayaSokAnubanDayA
akAmA tvadvaSaM sItA nazwanATA gamizyati
raYjanIyaM hi BartAraM vinazwam avagamya sA
nErASyAt strIlaGutvAc ca tvadvaSaM pratipatsyate
sA purA suKasaMvfdDA suKArhA duHKakarzitA
tvayy aDInaH suKaM jYAtvA sarvaTopagamizyati
etat sunItaM mama darSanena; rAmaM hi dfzwvEva Baved anarTaH
ihEva te setsyati motsuko BUr; mahAn ayudDena suKasya lABaH
anazwasEnyo hy anavAptasaMSayo; ripUn ayudDena jayaY janADipa
yaSaS ca puRyaM ca mahan mahIpate; SriyaM ca kIrtiM ca ciraM samaSnute
sa taToktas tu nirBartsya kumBakarRo mahodaram
abravId rAkzasaSrezWaM BrAtaraM rAvaRaM tataH
so 'haM tava BayaM GoraM vaDAt tasya durAtmanaH
rAmasyAdya pramArjAmi nirvEras tvaM suKIBava
garjanti na vfTA SUra nirjalA iva toyadAH
paSya saMpAdyamAnaM tu garjitaM yuDi karmaRA
na marzayati cAtmAnaM saMBAvayati nAtmanA
adarSayitvA SUrAs tu karma kurvanti duzkaram
viklavAnAm abudDInAM rAjYAM paRqitamAninAm
SfRvatAm Adita idaM tvadviDAnAM mahodara
yudDe kApuruzEr nityaM BavadBiH priyavAdiBiH
rAjAnam anugacCadBiH kftyam etad vinASitam
rAjaSezA kftA laNkA kzIRaH koSo balaM hatam
rAjAnam imam AsAdya suhfccihnam amitrakam
eza niryAmy ahaM yudDam udyataH Satrunirjaye
durnayaM BavatAm adya samIkartuM mahAhave
evam uktavato vAkyaM kumBakarRasya DImataH
pratyuvAca tato vAkyaM prahasan rAkzasADipaH
mahodaro 'yaM rAmAt tu paritrasto na saMSayaH
na hi rocayate tAta yudDaM yudDaviSArada
kaS cin me tvatsamo nAsti sOhfdena balena ca
gacCa SatruvaDAya tvaM kumBakarRajayAya ca
Adade niSitaM SUlaM vegAc CatrunibarhaRaH
sarvakAlAyasaM dIptaM taptakAYcanaBUzaRam
indrASanisamaM BImaM vajrapratimagOravam
devadAnavaganDarvayakzakiMnarasUdanam
raktamAlya mahAdAma svataS codgatapAvakam
AdAya niSitaM SUlaM SatruSoRitaraYjitam
kumBakarRo mahAtejA rAvaRaM vAkyam abravIt
gamizyAmy aham ekAkI tizWatv iha balaM mahat
adya tAn kzuDitaH krudDo BakzayizyAmi vAnarAn
kumBakarRavacaH SrutvA rAvaRo vAkyam abravIt
sEnyEH parivfto gacCa SUlamudgalapARiBiH
vAnarA hi mahAtmAnaH SIGrAS ca vyavasAyinaH
ekAkinaM pramattaM vA nayeyur daSanEH kzayam
tasmAt paramadurDarzEH sEnyEH parivfto vraja
rakzasAm ahitaM sarvaM SatrupakzaM nisUdaya
aTAsanAt samutpatya srajaM maRikftAntarAm
AbabanDa mahAtejAH kumBakarRasya rAvaRaH
aNgadAn aNgulIvezwAn varARy ABaraRAni ca
hAraM ca SaSisaMkASam AbabanDa mahAtmanaH
divyAni ca suganDIni mAlyadAmAni rAvaRaH
Srotre cAsajjayAm Asa SrImatI cAsya kuRqale
kAYcanANgadakeyUro nizkABaraRaBUzitaH
kumBakarRo bfhatkarRaH suhuto 'gnir ivAbaBO
SroRIsUtreRa mahatA mecakena virAjitaH
amftotpAdane nadDo BujaMgeneva mandaraH
sa kAYcanaM BArasahaM nivAtaM; vidyutpraBaM dIptam ivAtmaBAsA
AbaDyamAnaH kavacaM rarAja; saMDyABrasaMvIta ivAdrirAjaH
sarvABaraRanadDANgaH SUlapARiH sa rAkzasaH
trivikramakftotsAho nArAyaRa ivAbaBO
BrAtaraM saMparizvajya kftvA cApi pradakziRam
praRamya SirasA tasmE saMpratasTe mahAbaliH
tam ASIrBiH praSastABiH prezayAm Asa rAvaRaH
SaNKadunduBinirGozEH sEnyES cApi varAyuDEH
taM gajES ca turaMgES ca syandanES cAmbudasvanEH
anujagmur mahAtmAnaM raTino raTinAM varam
sarpEr uzwrEH KarEr aSvEH siMhadvipamfgadvijEH
anujagmuS ca taM GoraM kumBakarRaM mahAbalam
sa puzpavarREr avakIryamARo; DftAtapatraH SitaSUlapARiH
madotkawaH SoRitaganDamatto; viniryayO dAnavadevaSatruH
padAtayaS a bahavo mahAnAdA mahAbalAH
anvayU rAkzasA BImA BImAkzAH SastrapARayaH
raktAkzAH sumahAkAyA nIlAYjanacayopamAH
SUrAn udyamya KaqgAMS ca niSitAMS ca paraSvaDAn
bahuvyAmAMS ca vipulAn kzepaRIyAn durAsadAn
tAlaskanDAMS ca vipulAn kzepaRIyAn durAsadAn
aTAnyad vapur AdAya dAruRaM lomaharzaRam
nizpapAta mahAtejAH kumBakarRo mahAbalaH
DanuHSataparIRAhaH sa zawSatasamucCitaH
rOdraH SakawacakrAkzo mahAparvatasaMniBaH
saMnipatya ca rakzAMsi dagDaSElopamo mahAn
kumBakarRo mahAvaktraH prahasann idam abravIt
adya vAnaramuKyAnAM tAni yUTAni BAgaSaH
nirdahizyAmi saMkrudDaH SalaBAn iva pAvakaH
nAparADyanti me kAmaM vAnarA vanacAriRaH
jAtir asmadviDAnAM sA purodyAnaviBUzaRam
puraroDasya mUlaM tu rAGavaH sahalakzmaRaH
hate tasmin hataM sarvaM taM vaDizyAmi saMyuge
evaM tasya bruvARasya kumBakarRasya rAkzasAH
nAdaM cakrur mahAGoraM kampayanta ivArRavam
tasya nizpatatas tUrRaM kumBakarRasya DImataH
baBUvur GorarUpARi nimittAni samantataH
ulkASaniyutA meGA vineduS ca sudAruRAH
sasAgaravanA cEva vasuDA samakampata
GorarUpAH SivA neduH sajvAlakavalEr muKEH
maRqalAny apasavyAni babanDuS ca vihaMgamAH
nizpapAta ca gfDre 'sya SUle vE paTi gacCataH
prAsPuran nayanaM cAsya savyo bAhur akampata
nizpapAta tadA coklA jvalantI BImanisvanA
Adityo nizpraBaS cAsIn na pravAti suKo 'nilaH
acintayan mahotpAtAn utTitAMl lomaharzaRAn
niryayO kumBakarRas tu kftAntabalacoditaH
sa laNGayitvA prAkAraM padByAM parvatasaMniBaH
dadarSABraGanapraKyaM vAnarAnIkam adButam
te dfzwvA rAkzasaSrezWaM vAnarAH parvatopamam
vAyununnA iva GanA yayuH sarvA diSas tadA
tad vAnarAnIkam atipracaRqaM; diSo dravad Binnam ivABrajAlam
sa kumBakarRaH samavekzya harzAn; nanAda BUyo Ganavad GanABaH
te tasya GoraM ninadaM niSamya; yaTA ninAdaM divi vAridasya
petur DaraRyAM bahavaH plavaMgA; nikfttamUlA iva sAlavfkzAH
vipulapariGavAn sa kumBakarRo; ripuniDanAya viniHsfto mahAtmA
kapi gaRaBayam Adadat suBImaM; praBur iva kiMkaradaRqavAn yugAnte
sa nanAda mahAnAdaM samudram aBinAdayan
janayann iva nirGAtAn viDamann iva parvatAn
tam avaDyaM maGavatA yamena varuRena ca
prekzya BImAkzam AyAntaM vAnarA vipradudruvuH
tAMs tu vidravato dfzwvA vAliputro 'Ngado 'bravIt
nalaM nIlaM gavAkzaM ca kumudaM ca mahAbalam
AtmAnam atra vismftya vIryARy aBijanAni ca
kva gacCata BayatrastAH prAkftA harayo yaTA
sADu sOmyA nivartaDvaM kiM prARAn parirakzaTa
nAlaM yudDAya vE rakzo mahatIyaM viBIzikAH
mahatIm utTitAm enAM rAkzasAnAM viBIzikAm
vikramAd viDamizyAmo nivartaDvaM plavaMgamAH
kfcCreRa tu samASvAsya saMgamya ca tatas tataH
vfkzAdrihastA harayaH saMpratasTU raRAjiram
te nivftya tu saMkrudDAH kumBakarRaM vanOkasaH
nijaGnuH paramakrudDAH samadA iva kuYjarAH
prAMSuBir giriSfNgES ca SilABiS ca mahAbalAH
pAdapEH puzpitAgrES ca hanyamAno na kampate
tasya gAtrezu patitA Bidyante SataSaH SilAH
pAdapAH puzpitAgrAS ca BagnAH petur mahItale
so 'pi sEnyAni saMkrudDo vAnarARAM mahOjasAm
mamanTa paramAyatto vanAny agnir ivotTitaH
lohitArdrAs tu bahavaH Serate vAnararzaBAH
nirastAH patitA BUmO tAmrapuzpA iva drumAH
laNGayantaH praDAvanto vAnarA nAvalokayan
ke cit samudre patitAH ke cid gaganam ASritAH
vaDyamAnAs tu te vIrA rAkzasena balIyasA
sAgaraM yena te tIrRAH paTA tenEva dudruvuH
te sTalAni taTA nimnaM vizaRRavadanA BayAt
fkzA vfkzAn samArUQAH ke cit parvatam ASritAH
mamajjur arRave ke cid guhAH ke cit samASritAH
nizeduH plavagAH ke cit ke cin nEvAvatasTire
tAn samIkzyANgado BaNgAn vAnarAn idam abravIt
avatizWata yuDyAmo nivartaDvaM plavaMgamAH
BagnAnAM vo na paSyAmi parigamya mahIm imAm
sTAnaM sarve nivartaDvaM kiM prARAn parirakzaTa
nirAyuDAnAM dravatAm asaMgagatipOruzAH
dArA hy apahasizyanti sa vE GAtas tu jIvitAm
kulezu jAtAH sarve sma vistIrRezu mahatsu ca
anAryAH Kalu yad BItAs tyaktvA vIryaM praDAvata
vikatTanAni vo yAni yadA vE janasaMsadi
tAni vaH kva ca yatAni sodagrARi mahAnti ca
BIrupravAdAH SrUyante yas tu jIvati DikkftaH
mArgaH satpuruzEr juzwaH sevyatAM tyajyatAM Bayam
SayAmahe vA nihatAH pfTivyAm alpajIvitAH
duzprApaM brahmalokaM vA prApnumo yuDi sUditAH
saMprApnuyAmaH kIrtiM vA nihatya Satrum Ahave
na kumBakarRaH kAkutsTaM dfzwvA jIvan gamizyati
dIpyamAnam ivAsAdya pataMgo jvalanaM yaTA
palAyanena coddizwAH prARAn rakzAmahe vayam
ekena bahavo BagnA yaSo nASaM gamizyati
evaM bruvARaM taM SUram aNgadaM kanakANgadam
dravamARAs tato vAkyam UcuH SUravigarhitam
kftaM naH kadanaM GoraM kumBakarRena rakzasA
na sTAnakAlo gacCAmo dayitaM jIvitaM hi naH
etAvad uktvA vacanaM sarve te Bejire diSaH
BImaM BImAkzam AyAntaM dfzwvA vAnarayUTapAH
dravamARAs tu te vIrA aNgadena valImuKAH
sAntvES ca bahumAnES ca tataH sarve nivartitAH
fzaBaSaraBamEndaDUmranIlAH; kumudasuzeRagavAkzaramBatArAH
dvividapanasavAyuputramuKyAs; tvaritatarABimuKaM raRaM prayAtAH
te nivfttA mahAkAyAH SrutvANgadavacas tadA
nEzWikIM budDim AsTAya sarve saMgrAmakANkziRaH
samudIritavIryAs te samAropitavikramAH
paryavasTApitA vAkyEr aNgadena valImuKAH
prayAtAS ca gatA harzaM maraRe kftaniScayAH
cakruH sutumulaM yudDaM vAnarAs tyaktajIvitAH
aTa vfkzAn mahAkAyAH sAnUni sumahAnti ca
vAnarAs tUrRam udyamya kumBakarRam aBidravan
sa kumBakarRaH saMkrudDo gadAm udyamya vIryavAn
ardayan sumahAkAyaH samantAd vyAkzipad ripUn
SatAni sapta cAzwO ca sahasrARi ca vAnarAH
prakIrRAH Serate BUmO kumBakarRena poTitAH
zoqaSAzwO ca daSa ca viMSat triMSat taTEva ca
parikzipya ca bAhuByAM KAdan vipariDAvati
Bakzayan BfSasaMkrudDo garuqaH pannagAn iva
hanUmAY SElaSfNgARi vfkzAMS ca viviDAn bahUn
vavarza kumBakarRasya Sirasy ambaram AsTitaH
tAni parvataSfNgARi SUlena tu biBeda ha
baBaYja vfkzavarzaM ca kumBakarRo mahAbalaH
tato harIRAM tad anIkam ugraM; dudrAva SUlaM niSitaM pragfhya
tasTO tato 'syApatataH purastAn; mahIDarAgraM hanumAn pragfhya
sa kumBakarRaM kupito jaGAna; vegena SElottamaBImakAyam
sa cukzuBe tena tadABibUto; medArdragAtro ruDirAvasiktaH
sa SUlam AviDya taqitprakASaM; giriM yaTA prajvalitAgraSfNgam
bAhvantare mArutim AjaGAna; guho 'calaM krOYcam ivograSaktyA
sa SUlanirBinna mahABujAntaraH; pravihvalaH SoRitam udvaman muKAt
nanAda BImaM hanumAn mahAhave; yugAntameGastanitasvanopamam
tato vineduH sahasA prahfzwA; rakzogaRAs taM vyaTitaM samIkzya
plavaMgamAs tu vyaTitA BayArtAH; pradudruvuH saMyati kumBakarRAt
nIlaS cikzepa SElAgraM kumBakarRAya DImate
tam ApatantaM saMprekzya muzwinABijaGAna ha
muzwiprahArABihataM tac CElAgraM vyaSIryata
savisPuliNgaM sajvAlaM nipapAta mahItale
fzaBaH SaraBo nIlo gavAkzo ganDamAdanaH
paYcavAnaraSArdUlAH kumBakarRam upAdravan
SElEr vfkzEs talEH pAdEr muzwiBiS ca mahAbalAH
kumBakarRaM mahAkAyaM sarvato 'BinijaGnire
sparSAn iva prahArAMs tAn vedayAno na vivyaTe
fzaBaM tu mahAvegaM bAhuByAM parizasvaje
kumBakarRaBujAByAM tu pIqito vAnararzaBaH
nipapAtarzaBo BImaH pramuKAgataSoRitaH
muzwinA SaraBaM hatvA jAnunA nIlam Ahave
AjaGAna gavAkzaM ca talenendraripus tadA
dattapraharavyaTitA mumuhuH SoRitokzitAH
nipetus te tu medinyAM nikfttA iva kiMSukAH
tezu vAnaramuKyezu patitezu mahAtmasu
vAnarARAM sahasrARi kumBakarRaM pradudruvuH
taM SElam iva SElABAH sarve tu plavagarzaBAH
samAruhya samutpatya dadaMSuS ca mahAbalAH
taM naKEr daSanES cApi muzwiBir jAnuBis taTA
kumBakarRaM mahAkAyaM te jaGnuH plavagarzaBAH
sa vAnarasahasrEs tEr AcitaH parvatopamaH
rarAja rAkzasavyAGro girir AtmaruhEr iva
bAhuByAM vAnarAn sarvAn pragfhya sa mahAbalaH
BakzayAm Asa saMkrudDo garuqaH pannagAn iva
prakziptAH kumBakarRena vaktre pAtAlasaMniBe
nAsA puwAByAM nirjagmuH karRAByAM cEva vAnarAH
Bakzayan BfSasaMkrudDo harIn parvatasaMniBaH
baBaYja vAnarAn sarvAn saMkrudDo rAkzasottamaH
mAMsaSoRitasaMkledAM BUmiM kurvan sa rAkzasaH
cacAra harisEnyezu kAlAgnir iva mUrCitaH
vajrahasto yaTA SakraH pASahasta ivAntakaH
SUlahasto baBO tasmin kumBakarRo mahAbalaH
yaTA SuzkARy araRyAni grIzme dahati pAvakaH
taTA vAnarasEnyAni kumBakarRo vinirdahat
tatas te vaDyamAnAs tu hatayUTA vinAyakAH
vAnarA BayasaMvignA vinedur visvaraM BfSam
anekaSo vaDyamAnAH kumBakarRena vAnarAH
rAGavaM SaraRaM jagmur vyaTitAH KinnacetasaH
tam ApatantaM saMprekzya kumBakarRaM mahAbalam
utpapAta tadA vIraH sugrIvo vAnarADipaH
sa parvatAgram utkzipya samAviDya mahAkapiH
aBidudrAva vegena kumBakarRaM mahAbalam
tam ApatantaM saMprekzya kumBakarRaH plavaMgamam
tasTO vivftasarvANgo vAnarendrasya saMmuKaH
kapiSoRitadigDANgaM BakzayantaM mahAkapIn
kumBakarRaM sTitaM dfzwvA sugrIvo vAkyam abravIt
pAtitAS ca tvayA vIrAH kftaM karma suduzkaram
BakzitAni ca sEnyAni prAptaM te paramaM yaSaH
tyaja tad vAnarAnIkaM prAkftEH kiM karizyasi
sahasvEkaM nipAtaM me parvatasyAsya rAkzasa
tad vAkyaM harirAjasya sattvaDEryasamanvitam
SrutvA rAkzasaSArdUlaH kumBakarRo 'bravId vacaH
prajApates tu pOtras tvaM taTEvarkzarajaHsutaH
SrutapOruzasaMpannas tasmAd garjasi vAnara
sa kumBakarRasya vaco niSamya; vyAviDya SElaM sahasA mumoca
tenAjaGAnorasi kumBakarRaM; SElena vajrASanisaMniBena
tac CElaSfNgaM sahasA vikIrRaM; BujAntare tasya tadA viSAle
tato vizeduH sahasA plavaMgamA; rakzogaRAS cApi mudA vineduH
sa SElaSfNgABihataS cukopa; nanAda kopAc ca vivftya vaktram
vyAviDya SUlaM ca taqitprakASaM; cikzepa haryfkzapater vaDAya
tat kumBakarRasya BujapravidDaM; SUlaM SitaM kAYcanadAmajuzwam
kzipraM samutpatya nigfhya dorByAM; baBaYja vegena suto 'nilasya
kftaM BArasahasrasya SUlaM kAlAyasaM mahat
baBaYja janOm Aropya prahfzwaH plavagarzaBaH
sa tat tadA Bagnam avekzya SUlaM; cukopa rakzo'Dipatir mahAtmA
utpAwya laNkAmalayAt sa SfNgaM; jaGAna sugrIvam upetya tena
sa SElaSfNgABihato visaMjYaH; papAta BUmO yuDi vAnarendraH
taM prekzya BUmO patitaM visaMjYaM; neduH prahfzwA yuDi yAtuDAnAH
tam aByupetyAdButaGoravIryaM; sa kumBakarRo yuDi vAnarendram
jahAra sugrIvam aBipragfhya; yaTAnilo meGam atipracaRqaH
sa taM mahAmeGanikASarUpam; utpAwya gacCan yuDi kumBakarRaH
rarAja merupratimAnarUpo; merur yaTAtyucCritaGoraSfNgaH
tataH samutpAwya jagAma vIraH; saMstUyamAno yuDi rAkzasendrEH
SfRvan ninAdaM tridaSAlayAnAM; plavaMgarAjagrahavismitAnAm
tatas tam AdAya tadA sa mene; harIndram indropamam indravIryaH
asmin hfte sarvam idaM hftaM syAt; sarAGavaM sEnyam itIndraSatruH
vidrutAM vAhinIM dfzwvA vAnarARAM tatas tataH
kumBakarRena sugrIvaM gfhItaM cApi vAnaram
hanUmAMS cintayAm Asa matimAn mArutAtmajaH
evaM gfhIte sugrIve kiM kartavyaM mayA Bavet
yad vE nyAyyaM mayA kartuM tat karizyAmi sarvaTA
BUtvA parvatasaMkASo nASayizyAmi rAkzasaM
mayA hate saMyati kumBakarRe; mahAbale muzwiviSIrRadehe
vimocite vAnarapArTive ca; Bavantu hfzwAH pravagAH samagrAH
aTa vA svayam apy eza mokzaM prApsyati pArTivaH
gfhIto 'yaM yadi Bavet tridaSEH sAsuroragEH
manye na tAvad AtmAnaM buDyate vAnarADipaH
SElaprahArABihataH kumBakarRena saMyuge
ayaM muhUrtAt sugrIvo labDasaMjYo mahAhave
Atmano vAnarARAM ca yat paTyaM tat karizyati
mayA tu mokzitasyAsya sugrIvasya mahAtmanaH
aprItaS ca Bavet kazwA kIrtinASaS ca SASvataH
tasmAn muhUrtaM kANkzizye vikramaM pArTivasya naH
BinnaM ca vAnarAnIkaM tAvad ASvAsayAmy aham
ity evaM cintayitvA tu hanUmAn mArutAtmajaH
BUyaH saMstamBayAm Asa vAnarARAM mahAcamUm
sa kumBakarRo 'Ta viveSa laNkAM; sPurantam AdAya mahAhariM tam
vimAnacaryAgfhagopurasTEH; puzpAgryavarzEr avakIryamARaH
tataH sa saMjYAm upalaBya kfcCrAd; balIyasas tasya BujAntarasTaH
avekzamARaH purarAjamArgaM; vicintayAm Asa muhur mahAtmA
evaM gfhItena kaTaM nu nAma; SakyaM mayA saMprati kartum adya
taTA karizyAmi yaTA harIRAM; BavizyatIzwaM ca hitaM ca kAryam
tataH karAgrEH sahasA sametya; rAjA harIRAm amarendraSatroH
naKES ca karRO daSanES ca nAsAM; dadaMSa pArSvezu ca kumBakarRam
sa kumBakarRO hftakarRanAso; vidAritas tena vimarditaS ca
rozABiBUtaH kzatajArdragAtraH; sugrIvam AviDya pipeza BUmO
sa BUtale BImabalABipizwaH; surAriBis tEr aBihanyamAnaH
jagAma KaM vegavad aByupetya; punaS ca rAmeRa samAjagAma
karRanAsA vihInasya kumBakarRo mahAbalaH
rarAja SoRitotsikto giriH prasravaREr iva
tataH sa puryAH sahasA mahAtmA; nizkramya tad vAnarasEnyam ugram
baBakza rakzo yuDi kumBakarRaH; prajA yugAntAgnir iva pradIptaH
buBukzitaH SoRitamAMsagfDnuH; praviSya tad vAnarasEnyam ugram
caKAda rakzAMsi harIn piSAcAn; fkzAMS ca mohAd yuDi kumBakarRaH
ekaM dvO trIn bahUn krudDo vAnarAn saha rAkzasEH
samAdAyEkahastena pracikzepa tvaran muKe
saMprasravaMs tadA medaH SoRitaM ca mahAbalaH
vaDyamAno nagendrAgrEr BakzayAm Asa vAnarAn
te BakzyamARA harayo rAmaM jagmus tadA gatim
tasmin kAle sumitrAyAH putraH parabalArdanaH
cakAra lakzmaRaH krudDo yudDaM parapuraMjayaH
sa kumBakarRasya SarAY SarIre sapta vIryavAn
nicaKAnAdade cAnyAn visasarja ca lakzmaRaH
atikramya ca sOmitriM kumBakarRo mahAbalaH
rAmam evABidudrAva dArayann iva medinIm
aTa dASaraTI rAmo rOdram astraM prayojayan
kumBakarRasya hfdaye sasarja niSitAY SarAn
tasya rAmeRa vidDasya sahasABipraDAvataH
aNgAramiSrAH krudDasya muKAn niScerur arcizaH
tasyorasi nimagnAS ca SarA barhiRavAsasaH
hastAc cAsya pariBrazwA papAtorvyAM mahAgadA
sa nirAyuDam AtmAnaM yadA mene mahAbalaH
muzwiByAM cAraRAByAM ca cakAra kadanaM mahat
sa bAREr atividDANgaH kzatajena samukzitaH
ruDiraM parisusrAva giriH prasravaRAn iva
sa tIvreRa ca kopena ruDireRa ca mUrCitaH
vAnarAn rAkzasAn fkzAn KAdan vipariDAvati
tasmin kAle sa DarmAtmA lakzmaRo rAmam abravIt
kumBakarRavaDe yukto yogAn parimfSan bahUn
nEvAyaM vAnarAn rAjan na vijAnAti rAkzasAn
mattaH SoRitaganDena svAn parAMS cEva KAdati
sADv enam aDirohantu sarvato vAnararzaBAH
yUTapAS ca yaTAmuKyAs tizWantv asya samantataH
apy ayaM durmatiH kAle guruBAraprapIqitaH
prapatan rAkzaso BUmO nAnyAn hanyAt plavaMgamAn
tasya tadvacanaM SrutvA rAjaputrasya DImataH
te samAruruhur hfzwAH kumBakarRaM plavaMgamAH
kumBakarRas tu saMkrudDaH samArUQaH plavaMgamEH
vyaDUnayat tAn vegena duzwahastIva hastipAn
tAn dfzwvA nirDUtAn rAmo ruzwo 'yam iti rAkzasaH
samutpapAta vegena Danur uttamam Adade
sa cApam AdAya BujaMgakalpaM; dfQajyam ugraM tapanIyacitram
harIn samASvAsya samutpapAta; rAmo nibadDottamatURabARaH
sa vAnaragaREs tEs tu vftaH paramadurjayaH
lakzmaRAnucaro rAmaH saMpratasTe mahAbalaH
sa dadarSa mahAtmAnaM kirIwinam ariMdamam
SoRitAplutasarvANgaM kumBakarRaM mahAbalam
sarvAn samaBiDAvantaM yaTAruzwaM diSA gajam
mArgamARaM harIn krudDaM rAkzasEH parivAritam
vinDyamandarasaMkASaM kAYcanANgadaBUzaRam
sravantaM ruDiraM vaktrAd varzameGam ivotTitam
jihvayA parilihyantaM SoRitaM SoRitokzitam
mfdnantaM vAnarAnIkaM kAlAntakayamopamam
taM dfzwvA rAkzasaSrezWaM pradIptAnalavarcasaM
visPArayAm Asa tadA kArmukaM puruzarzaBaH
sa tasya cApanirGozAt kupito nErftarzaBaH
amfzyamARas taM Gozam aBidudrAva rAGavam
tatas tu vAtodDatameGakalpaM; BujaMgarAjottamaBogabAhum
tam ApatantaM DaraRIDarABam; uvAca rAmo yuDi kumBakarRam
AgacCa rakzo'DipamA vizAdam; avasTito 'haM pragfhItacApaH
avehi mAM Sakrasapatna rAmam; ayaM muhUrtAd BavitA vicetAH
rAmo 'yam iti vijYAya jahAsa vikftasvanam
pAtayann iva sarvezAM hfdayAni vanOkasAm
prahasya vikftaM BImaM sa meGasvanitopamam
kumBakarRo mahAtejA rAGavaM vAkyam abravIt
nAhaM virADo vijYeyo na kabanDaH Karo na ca
na vAlI na ca mArIcaH kumBakarRo 'ham AgataH
paSya me mudgaraM GoraM sarvakAlAyasaM mahat
anena nirjitA devA dAnavAS ca mayA purA
vikarRanAsa iti mAM nAvajYAtuM tvam arhasi
svalpApi hi na me pIqA karRanAsAvinASanAt
darSayekzvAkuSArdUla vIryaM gAtrezu me laGu
tatas tvAM BakzayizyAmi dfzwapOruzavikramam
sa kumBakarRasya vaco niSamya; rAmaH supuNKAn visasarja bARAn
tEr Ahato vajrasamapravegEr; na cukzuBe na vyaTate surAriH
yEH sAyakEH sAlavarA nikfttA; vAlI hato vAnarapuMgavaS ca
te kumBakarRasya tadA SarIraM; vajropamA na vyaTayAM pracakruH
sa vAriDArA iva sAyakAMs tAn; pibaY SarIreRa mahendraSatruH
jaGAna rAmasya SarapravegaM; vyAviDya taM mudgaram ugravegam
tatas tu rakzaH kzatajAnuliptaM; vitrAsanaM devamahAcamUnAm
vyAviDya taM mudgaram ugravegaM; vidrAvayAm Asa camUM harIRAm
vAyavyam AdAya tato varAstraM; rAmaH pracikzepa niSAcarAya
samudgaraM tena jahAra bAhuM; sa kfttabAhus tumulaM nanAda
sa tasya bAhur giriSfNgakalpaH; samudgaro rAGavabARakfttaH
papAta tasmin harirAjasEnye; jaGAna tAM vAnaravAhinIM ca
te vAnarA BagnahatAvaSezAH; paryantam ASritya tadA vizaRRAH
pravepitANgA dadfSuH suGoraM; narendrarakzo'DipasaMnipAtam
sa kumBakarRo 'stranikfttabAhur; mahAn nikfttAgra ivAcalendraH
utpAwayAm Asa kareRa vfkzaM; tato 'BidudrAva raRe narendram
taM tasya bAhuM saha sAlavfkzaM; samudyataM pannagaBogakalpam
EndrAstrayuktena jahAra rAmo; bARena jAmbUnadacitritena
sa kumBakarRasya Bujo nikfttaH; papAta BUmO girisaMnikASaH
vivezwamAno nijaGAna vfkzAY; SElAY SilAvAnararAkzasAMS ca
taM CinnabAhuM samavekzya rAmaH; samApatantaM sahasA nadantam
dvAv arDacandrO niSitO pragfhya; cicCeda pAdO yuDi rAkzasasya
nikfttabAhur vinikfttapAdo; vidArya vaktraM vaqavAmuKABam
dudrAva rAmaM sahasABigarjan; rAhur yaTA candram ivAntarikze
apUrayat tasya muKaM SitAgrE; rAmaH SarEr hemapinadDapuNKEH
sa pUrRavaktro na SaSAka vaktuM; cukUja kfcCreRa mumoha cApi
aTAdade sUryamarIcikalpaM; sa brahmadaRqAntakakAlakalpam
arizwam EndraM niSitaM supuNKaM; rAmaH SaraM mArutatulyavegam
taM vajrajAmbUnadacArupuNKaM; pradIptasUryajvalanaprakASam
mahendravajrASanitulyavegaM; rAmaH pracikzepa niSAcarAya
sa sAyako rAGavabAhucodito; diSaH svaBAsA daSa saMprakASayan
viDUmavESvAnaradIptadarSano; jagAma SakrASanitulyavikramaH
sa tan mahAparvatakUwasaMniBaM; vivfttadaMzwraM calacArukuRqalam
cakarta rakzo'DipateH Siras tadA; yaTEva vftrasya purA puraMdaraH
tad rAmabARABihataM papAta; rakzaHSiraH parvatasaMnikASam
baBaYja caryAgfhagopurARi; prAkAram uccaM tam apAtayac ca
tac cAtikAyaM himavatprakASaM; rakzas tadA toyaniDO papAta
grAhAn mahAmInacayAn BujaMgamAn; mamarda BUmiM ca taTA viveSa
tasmir hate brAhmaRadevaSatrO; mahAbale saMyati kumBakarRe
cacAla BUr BUmiDarAS ca sarve; harzAc ca devAs tumulaM praReduH
tatas tu devarzimaharzipannagAH; surAS ca BUtAni suparRaguhyakAH
sayakzaganDarvagaRA naBogatAH; praharzitA rAma parAkrameRa
praharzam Iyur bahavas tu vAnarAH; prabudDapadmapratimEr ivAnanEH
apUjayan rAGavam izwaBAginaM; hate ripO BImabale durAsade
sa kumBakarRaM surasEnyamardanaM; mahatsu yudDezv aparAjitaSramam
nananda hatvA BaratAgrajo raRe; mahAsuraM vftram ivAmarADipaH
kumBakarRaM hataM dfzwvA rAGaveRa mahAtmanA
rAkzasA rAkzasendrAya rAvaRAya nyavedayan
SrutvA vinihataM saMKye kumBakarRaM mahAbalam
rAvaRaH SokasaMtapto mumoha ca papAta ca
pitfvyaM nihataM SrutvA devAntakanarAntakO
triSirAS cAtikAyaS ca ruruduH SokapIqitAH
BrAtaraM nihataM SrutvA rAmeRAklizwakarmaRA
mahodaramahApArSvO SokAkrAntO baBUvatuH
tataH kfcCrAt samAsAdya saMjYAM rAkzasapuMgavaH
kumBakarRavaDAd dIno vilalApa sa rAvaRaH
hA vIra ripudarpaGna kumBakarRa mahAbala
SatrusEnyaM pratApyEkaH kva mAM saMtyajya gacCasi
idAnIM Kalv ahaM nAsmi yasya me patito BujaH
dakziRo yaM samASritya na biBemi surAsurAn
kaTam evaMviDo vIro devadAnavadarpahA
kAlAgnipratimo hy adya rAGaveRa raRe hataH
yasya te vajranizpezo na kuryAd vyasanaM sadA
sa kaTaM rAmabARArtaH prasupto 'si mahItale
ete devagaRAH sArDam fziBir gagane sTitAH
nihataM tvAM raRe dfzwvA ninadanti praharzitAH
Druvam adyEva saMhfzwA labDalakzyAH plavaMgamAH
ArokzyantIha durgARi laNkAdvArARi sarvaSaH
rAjyena nAsti me kAryaM kiM karizyAmi sItayA
kumBakarRavihInasya jIvite nAsti me ratiH
yady ahaM BrAtfhantAraM na hanmi yuDi rAGavam
nanu me maraRaM Sreyo na cedaM vyarTajIvitam
adyEva taM gamizyAmi deSaM yatrAnujo mama
na hi BrAtFn samutsfjya kzaRaM jIvitum utsahe
devA hi mAM hasizyanti dfzwvA pUrvApakAriRam
kaTam indraM jayizyAmi kumBakarRahate tvayi
tad idaM mAm anuprAptaM viBIzaRavacaH SuBam
yad ajYAnAn mayA tasya na gfhItaM mahAtmanaH
viBIzaRavaco yAvat kumBakarRaprahastayoH
vinASo 'yaM samutpanno mAM vrIqayati dAruRaH
tasyAyaM karmaRaH prAto vipAko mama SokadaH
yan mayA DArmikaH SrImAn sa nirasto viBIzaRaH
iti bahuviDam AkulAntarAtmA; kfpaRam atIva vilapya kumBakarRam
nyapatad aTa daSAnano BfSArtas; tam anujam indraripuM hataM viditvA
evaM vilapamAnasya rAvaRasya durAtmanaH
SrutvA SokABitaptasya triSirA vAkyam abravIt
evam eva mahAvIryo hato nas tAta maDyamaH
na tu satpuruzA rAjan vilapanti yaTA BavAn
nUnaM triBuvaRasyApi paryAptas tvam asi praBo
sa kasmAt prAkfta iva SokasyAtmAnam IdfSam
brahmadattAsti te SaktiH kavacaH sAyako DanuH
sahasraKarasaMyukto raTo meGasamasvanaH
tvayAsakfd viSastreRa viSastA devadAnavAH
sa sarvAyuDasaMpanno rAGavaM SAstum arhasi
kAmaM tizWa mahArAjanirgamizyAmy ahaM raRam
udDarizyAmi te SatrUn garuqaH pannagAn iha
Sambaro devarAjena narako vizRunA yaTA
taTAdya SayitA rAmo mayA yuDi nipAtitaH
SrutvA triSiraso vAkyaM rAvaRo rAkzasADipaH
punar jAtam ivAtmAnaM manyate kAlacoditaH
SrutvA triSiraso vAkyaM devAntakanarAntakO
atikAyaS ca tejasvI baBUvur yudDaharzitAH
tato 'ham aham ity evaM garjanto nErftarzaBAH
rAvaRasya sutA vIrAH SakratulyaparAkramAH
antarikzacarAH sarve sarve mAyA viSAradAH
sarve tridaSadarpaGnAH sarve ca raRadurmadAH
sarve 'strabalasaMpannAH sarve vistIrRa kIrtayaH
sarve samaram AsAdya na SrUyante sma nirjitAH
sarve 'straviduzo vIrAH sarve yudDaviSAradAH
sarve pravarajijYAnAH sarve labDavarAs taTA
sa tEs taTA BAskaratulyavarcasEH; sutEr vftaH SatrubalapramardanEH
rarAja rAjA maGavAn yaTAmarEr; vfto mahAdAnavadarpanASanEH
sa putrAn saMparizvajya BUzayitvA ca BUzaREH
ASIrBiS ca praSastABiH prezayAm Asa saMyuge
mahodaramahApArSvO BrAtarO cApi rAvaRaH
rakzaRArTaM kumArARAM prezayAm Asa saMyuge
te 'BivAdya mahAtmAnaM rAvaRaM ripurAvaRam
kftvA pradakziRaM cEva mahAkAyAH pratasTire
sarvOzaDIBir ganDES ca samAlaBya mahAbalAH
nirjagmur nErftaSrezWAH zaq ete yudDakANkziRaH
tataH sudarSanaM nAma nIlajImUtasaMniBam
ErAvatakule jAtam Aruroha mahodaraH
sarvAyuDasamAyuktaM tURIBiS ca svalaMkftam
rarAja gajam AsTAya savitevAstamUrDani
hayottamasamAyuktaM sarvAyuDasamAkulam
Aruroha raTaSrezWaM triSirA rAvaRAtmajaH
triSirA raTam AsTAya virarAja DanurDaraH
savidyudulkaH sajvAlaH sendracApa ivAmbudaH
triBiH kirIwEs triSirAH SuSuBe sa raTottame
himavAn iva SElendras triBiH kAYcanaparvatEH
atikAyo 'pi tejasvI rAkzasendrasutas tadA
Aruroha raTaSrezWaM SrezWaH sarvaDanuzmatAm
sucakrAkzaM susaMyuktaM sAnukarzaM sakUbaram
tURIbARAsanEr dIptaM prAsAsi pariGAkulam
sa kAYcanavicitreRa kirIwena virAjatA
BUzaRES ca baBO meruH praBABir iva BAsvaraH
sa rarAja raTe tasmin rAjasUnur mahAbalaH
vfto nErftaSArdUlEr vajrapARir ivAmarEH
hayam uccEHSravaH praKyaM SvetaM kanakaBUzaRam
manojavaM mahAkAyam Aruroha narAntakaH
gfhItvA prAsam uklABaM virarAja narAntakaH
Saktim AdAya tejasvI guhaH Satruzv ivAhave
devAntakaH samAdAya pariGaM vajraBUzaRam
parigfhya giriM dorByAM vapur vizRor viqambayan
mahApArSvo mahAtejA gadAm AdAya vIryavAn
virarAja gadApARiH kubera iva saMyuge
te pratasTur mahAtmAno balEr apratimEr vftAH
surA ivAmarAvatyAM balEr apratimEr vftAH
tAn gajES ca turaMgES ca raTES cAmbudanisvanEH
anujagmur mahAtmAno rAkzasAH pravarAyuDAH
te virejur mahAtmAno kumArAH sUryavarcasaH
kirIwinaH SriyA juzwA grahA dIptA ivAmbare
pragfhItA baBO tezAM CatrARAm AvaliH sitA
SAradABrapratIkASAM haMsAvalir ivAmbare
maraRaM vApi niScitya SatrURAM vA parAjayam
iti kftvA matiM vIrA nirjagmuH saMyugArTinaH
jagarjuS ca praReduS ca cikzipuS cApi sAyakAn
jahfzuS ca mahAtmAno niryAnto yudDadurmadAH
kzveqitAsPowaninadEH saMcacAleva medinI
rakzasAM siMhanAdES ca pusPoweva tadAmbaram
te 'Binizkramya muditA rAkzasendrA mahAbalAH
dadfSur vAnarAnIkaM samudyataSilAnagam
harayo 'pi mahAtmAno dadfSur nErftaM balam
hastyaSvaraTasaMbADaM kiNkiRISatanAditam
nIlajImUtasaMkASaM samudyatamahAyuDam
dIptAnalaravipraKyEr nErftEH sarvato vftam
tad dfzwvA balam AyAntaM labDalakzyAH plavaMgamAH
samudyatamahASElAH saMpraRedur muhur muhuH
tataH samudGuzwaravaM niSamya; rakzogaRA vAnarayUTapAnAm
amfzyamARAH paraharzam ugraM; mahAbalA BImataraM vineduH
te rAkzasabalaM GoraM praviSya hariyUTapAH
vicerur udyatEH SElEr nagAH SiKariRo yaTA
ke cid AkASam AviSya ke cid urvyAM plavaMgamAH
rakzaHsEnyezu saMkrudDAS cerur drumaSilAyuDAH
te pAdapaSilASElES cakrur vfzwim anuttamAm
bAROGEr vAryamARAS ca harayo BImavikramAH
siMhanAdAn vineduS ca raRe rAkzasavAnarAH
SilABiS cUrRayAm Asur yAtuDAnAn plavaMgamAH
nijaGnuH saMyuge krudDAH kavacABaraRAvftAn
ke cid raTagatAn vIrAn gajavAjigatAn api
nijaGnuH sahasAplutya yAtuDAnAn plavaMgamAH
SElaSfNganipAtES ca muzwiBir vAntalocanAH
celuH petuS ca neduS ca tatra rAkzasapuMgavAH
tataH SElES ca KaqgES ca visfzwEr harirAkzasEH
muhUrtenAvftA BUmir aBavac CoRitAplutA
vikIrRaparvatAkArE rakzoBir arimardanEH
AkziptAH kzipyamARAS ca BagnaSUlAS ca vAnarEH
vAnarAn vAnarEr eva jagnus te rajanIcarAH
rAkzasAn rAkzasEr eva jaGnus te vAnarA api
Akzipya ca SilAs tezAM nijaGnU rAkzasA harIn
tezAM cAcCidya SastrARi jaGnU rakzAMsi vAnarAH
nijaGnuH SElaSUlAstrEr viBiduS ca parasparam
siMhanAdAn vineduS ca raRe vAnararAkzasAH
CinnavarmatanutrARA rAkzasA vAnarEr hatAH
ruDiraM prasrutAs tatra rasasAram iva drumAH
raTena ca raTaM cApi vAraRena ca vAraRam
hayena ca hayaM ke cin nijaGnur vAnarA raRe
kzuraprEr arDacandrES ca BallES ca niSitEH SarEH
rAkzasA vAnarendrARAM cicCiduH pAdapAY SilAH
vikIrREH parvatAgrES ca drumES CinnES ca saMyuge
hatES ca kapirakzoBir durgamA vasuDABavat
tasmin pravftte tumule vimarde; prahfzyamARezu valI muKezu
nipAtyamAnezu ca rAkzasezu; maharzayo devagaRAS ca neduH
tato hayaM mArutatulyavegam; Aruhya SaktiM niSitAM pragfhya
narAntako vAnararAjasEnyaM; mahArRavaM mIna ivAviveSa
sa vAnarAn saptaSatAni vIraH; prAsena dIptena vinirbiBeda
ekaH kzaRenendraripur mahAtmA; jaGAna sEnyaM haripuMgavAnAm
dadfSuS ca mahAtmAnaM hayapfzWe pratizWitam
carantaM harisEnyezu vidyADaramaharzayaH
sa tasya dadfSe mArgo mAMsaSoRitakardamaH
patitEH parvatAkArEr vAnarEr aBisaMvftaH
yAvad vikramituM budDiM cakruH plavagapuMgavAH
tAvad etAn atikramya nirbiBeda narAntakaH
jvalantaM prAsam udyamya saMgrAmAnte narAntakaH
dadAha harisEnyAni vanAnIva viBAvasuH
yAvad utpAwayAm Asur vfkzAY SElAn vanOkasaH
tAvat prAsahatAH petur vajrakfttA ivAcalAH
dikzu sarvAsu balavAn vicacAra narAntakaH
pramfdnan sarvato yudDe prAvfwkAle yaTAnilaH
na Sekur DAvituM vIrA na sTAtuM spandituM kutaH
utpatantaM sTitaM yAntaM sarvAn vivyADa vIryavAn
ekenAntakakalpena prAsenAdityatejasA
BinnAni harisEnyAni nipetur DaraRItale
vajranizpezasadfSaM prAsasyABinipAtanam
na Sekur vAnarAH soQuM te vinedur mahAsvanam
patatAM harivIrARAM rUpARi pracakASire
vajraBinnAgrakUwAnAM SElAnAM patatAm iva
ye tu pUrvaM mahAtmAnaH kumBakarRena pAtitAH
te 'svasTA vAnaraSrezWAH sugrIvam upatasTire
viprekzamARaH sugrIvo dadarSa harivAhinIm
narAntakaBayatrastAM vidravantIm itas tataH
vidrutAM vAhinIM dfzwvA sa dadarSa narAntakam
gfhItaprAsam AyAntaM hayapfzWe pratizWitam
aTovAca mahAtejAH sugrIvo vAnarADipaH
kumAram aNgadaM vIraM SakratulyaparAkramam
gacCEnaM rAkzasaM vIra yo 'sO turagam AsTitaH
kzoBayantaM haribalaM kzipraM prAREr viyojaya
sa Bartur vacanaM SrutvA nizpapAtANgadas tadA
anIkAn meGasaMkASAn meGAnIkAd ivAMSumAn
SElasaMGAtasaMkASo harIRAm uttamo 'NgadaH
rarAjANgadasaMnadDaH saDAtur iva parvataH
nirAyuDo mahAtejAH kevalaM naKadaMzwravAn
narAntakam aBikramya vAliputro 'bravId vacaH
tizWa kiM prAkftEr eBir hariBis tvaM karizyasi
asmin vajrasamasparSe prAsaM kzipa mamorasi
aNgadasya vacaH SrutvA pracukroDa narAntakaH
saMdaSya daSanEr ozWaM niSvasya ca BujaMgavat
sa prAsam AviDya tadANgadAya; samujjvalantaM sahasotsasarja
sa vAliputrorasi vajrakalpe; baBUva Bagno nyapatac ca BUmO
taM prAsam Alokya tadA viBagnaM; suparRakfttoragaBogakalpam
talaM samudyamya sa vAliputras; turaMgamasyABijaGAna mUrDni
nimagnapAdaH sPuwitAkzi tAro; nizkrAntajihvo 'calasaMnikASaH
sa tasya vAjI nipapAta BUmO; talaprahAreRa vikIrRamUrDA
narAntakaH kroDavaSaM jagAma; hataM turagaM patitaM nirIkzya
sa muzwim udyamya mahApraBAvo; jaGAna SIrze yuDi vAliputram
aTANgado muzwiviBinnamUrDA; susrAva tIvraM ruDiraM BfSozRam
muhur vijajvAla mumoha cApi; saMjYAM samAsAdya visizmiye ca
aTANgado vajrasamAnavegaM; saMvartya muzwiM giriSfNgakalpam
nipAtayAm Asa tadA mahAtmA; narAntakasyorasi vAliputraH
sa muzwinizpizwaviBinnavakzA; jvAlAM vamaY SoRitadigDagAtraH
narAntako BUmitale papAta; yaTAcalo vajranipAtaBagnaH
aTAntarikze tridaSottamAnAM; vanOkasAM cEva mahApraRAdaH
baBUva tasmin nihate 'gryavIre; narAntake vAlisutena saMKye
aTANgado rAmamanaH praharzaRaM; suduzkaraM taM kftavAn hi vikramam
visizmiye so 'py ativIrya vikramaH; punaS ca yudDe sa baBUva harzitaH
narAntakaM hataM dfzwvA cukruSur nErftarzaBAH
devAntakas trimUrDA ca pOlastyaS ca mahodaraH
ArUQo meGasaMkASaM vAraRendraM mahodaraH
vAliputraM mahAvIryam aBidudrAva vIryavAn
BrAtfvyasanasaMtaptas tadA devAntako balI
AdAya pariGaM dIptam aNgadaM samaBidravat
raTam AdityasaMkASaM yuktaM paramavAjiBiH
AsTAya triSirA vIro vAliputram aTAByayAt
sa triBir devadarpaGnEr nErftendrEr aBidrutaH
vfkzam utpAwayAm Asa mahAviwapam aNgadaH
devAntakAya taM vIraS cikzepa sahasANgadaH
mahAvfkzaM mahASAKaM Sakro dIptam ivASanim
triSirAs taM pracicCeda SarEr ASIvizopamEH
sa vfkzaM kfttam Alokya utpapAta tato 'NgadaH
sa vavarza tato vfkzAY SilAS ca kapikuYjaraH
tAn pracicCeda saMkrudDas triSirA niSitEH SarEH
pariGAgreRa tAn vfkzAn baBaYja ca surAntakaH
triSirAS cANgadaM vIram aBidudrAva sAyakEH
gajena samaBidrutya vAliputraM mahodaraH
jaGAnorasi saMkrudDas tomarEr vajrasaMniBEH
devAntakaS ca saMkrudDaH pariGeRa tadANgadam
upagamyABihatyASu vyapacakrAma vegavAn
sa triBir nErftaSrezWEr yugapat samaBidrutaH
na vivyaTe mahAtejA vAliputraH pratApavAn
talena BfSam utpatya jaGAnAsya mahAgajam
petatur locane tasya vinanAda sa vAraRaH
vizARaM cAsya nizkfzya vAliputro mahAbalaH
devAntakam aBidrutya tAqayAm Asa saMyuge
sa vihvalitasarvANgo vAtodData iva drumaH
lAkzArasasavarRaM ca susrAva ruDiraM muKAt
aTASvAsya mahAtejAH kfcCrAd devAntako balI
AviDya pariGaM Goram AjaGAna tadANgadam
pariGABihataS cApi vAnarendrAtmajas tadA
jAnuByAM patito BUmO punar evotpapAta ha
samutpatantaM triSirAs triBir ASIvizopamEH
GorEr haripateH putraM lalAwe 'BijaGAna ha
tato 'NgadaM parikziptaM triBir nErftapuMgavEH
hanUmAn api vijYAya nIlaS cApi pratasTatuH
tataS cikzepa SElAgraM nIlas triSirase tadA
tad rAvaRasuto DImAn biBeda niSitEH SarEH
tad bARaSatanirBinnaM vidAritaSilAtalam
savisPuliNgaM sajvAlaM nipapAta gireH SiraH
tato jfmBitam Alokya harzAd devAntakas tadA
pariGeRABidudrAva mArutAtmajam Ahave
tam Apatantam utpatya hanUmAn mArutAtmajaH
AjaGAna tadA mUrDni vajravegena muzwinA
sa muzwinizpizwavikIrRamUrDA; nirvAntadantAkzivilambijihvaH
devAntako rAkzasarAjasUnur; gatAsur urvyAM sahasA papAta
tasmin hate rAkzasayoDamuKye; mahAbale saMyati devaSatrO
krudDas trimUrDA niSitAgram ugraM; vavarza nIlorasi bARavarzam
sa tEH SarOGEr aBivarzyamARo; viBinnagAtraH kapisEnyapAlaH
nIlo baBUvATa visfzwagAtro; vizwamBitas tena mahAbalena
tatas tu nIlaH pratilaBya saMjYAM; SElaM samutpAwya savfkzazaRqam
tataH samutpatya BfSogravego; mahodaraM tena jaGAna mUrDni
tataH sa SElABinipAtaBagno; mahodaras tena saha dvipena
vipoTito BUmitale gatAsuH; papAta varjABihato yaTAdriH
pitfvyaM nihataM dfzwvA triSirAS cApam Adade
hanUmantaM ca saMkrudDo vivyADa niSitEH SarEH
hanUmAMs tu samutpatya hayAMs triSirasas tadA
vidadAra naKEH krudDo gajendraM mfgarAq iva
aTa SaktiM samAdAya kAlarAtrim ivAntakaH
cikzepAnilaputrAya triSirA rAvaRAtmajaH
divi kziptAm ivolkAM tAM SaktiM kziptAm asaMgatAm
gfhItvA hariSArdUlo baBaYja ca nanAda ca
tAM dfzwvA GorasaMkASAM SaktiM BagnAM hanUmatA
prahfzwA vAnaragaRA vinedur jaladA iva
tataH KaqgaM samudyamya triSirA rAkzasottamaH
nicaKAna tadA rozAd vAnarendrasya vakzasi
KaqgaprahArABihato hanUmAn mArutAtmajaH
AjaGAna trimUrDAnaM talenorasi vIryavAn
sa talaBihatas tena srastahastAmbaro Buvi
nipapAta mahAtejAs triSirAs tyaktacetanaH
sa tasya patataH KaqgaM samAcCidya mahAkapiH
nanAda girisaMkASas trAsayan sarvanErftAn
amfzyamARas taM Gozam utpapAta niSAcaraH
utpatya ca hanUmantaM tAqayAm Asa muzwinA
tena muzwiprahAreRa saMcukopa mahAkapiH
kupitaS ca nijagrAha kirIwe rAkzasarzaBam
sa tasya SIrzARy asinA Sitena; kirIwajuzwAni sakuRqalAni
krudDaH pracicCeda suto 'nilasya; tvazwuH sutasyeva SirAMsi SakraH
tAny AyatAkzARy agasaMniBAni; pradIptavESvAnaralocanAni
petuH SirAMsIndraripor DaraRyAM; jyotIMzi muktAni yaTArkamArgAt
tasmin hate devaripO triSIrze; hanUmata SakraparAkrameRa
neduH plavaMgAH pracacAla BUmI; rakzAMsy aTo dudruvire samantAt
hataM triSirasaM dfzwvA taTEva ca mahodaram
hatO prekzya durADarzO devAntakanarAntakO
cukopa paramAmarzI mahApArSvo mahAbalaH
jagrAhArcizmatIM cApi gadAM sarvAyasIM SuBAm
hemapawwaparikziptAM mAMsaSoRitalepanAm
virAjamAnAM vapuzA SatruSoRitaraYjitAm
tejasA saMpradIptAgrAM raktamAlyaviBUzitAm
ErAvatamahApadmasArvaBOma BayAvahAm
gadAm AdAya saMkrudDo mahApArSvo mahAbalaH
harIn samaBidudrAva yugAntAgnir iva jvalan
aTarzayaH samutpatya vAnaro ravaRAnujam
mahApArSvam upAgamya tasTO tasyAgrato balI
taM purastAt sTitaM dfzwvA vAnaraM parvatopamam
AjaGAnorasi krudDo gadayA vajrakalpayA
sa tayABihatas tena gadayA vAnararzaBaH
BinnavakzAH samADUtaH susrAva ruDiraM bahu
sa saMprApya cirAt saMjYAm fzaBo vAnararzaBaH
krudDo visPuramAROzWo mahApArSvam udEkzata
tAM gfhItvA gadAM BImAm AviDya ca punaH punaH
mattAnIkaM mahApArSvaM jaGAna raRamUrDani
sa svayA gadayA Binno vikIrRadaSanekzaRaH
nipapAta mahApArSvo vajrAhata ivAcalaH
tasmin hate BrAtari rAvaRasya; tan nErftAnAM balam arRavABam
tyaktAyuDaM kevalajIvitArTaM; dudrAva BinnArRavasaMnikASam
svabalaM vyaTitaM dfzwvA tumulaM lomaharzaRam
BrAtFMS ca nihatAn dfzwvA SakratulyaparAkramAn
pitfvyO cApi saMdfSya samare saMnizUditO
mahodaramahApArSvO BrAtarO rAkzasarzaBO
cukopa ca mahAtejA brahmadattavaro yuDi
atikAyo 'drisaMkASo devadAnavadarpahA
sa BAskarasahasrasya saMGAtam iva BAsvaram
raTam AsTAya SakrArir aBidudrAva vAnarAn
sa visPArya mahac cApaM kirIwI mfzwakuRqalaH
nAma viSrAvayAm Asa nanAda ca mahAsvanam
tena siMhapraRAdena nAmaviSrAvaRena ca
jyASabdena ca BImena trAsayAm Asa vAnarAn
te tasya rUpam Alokya yaTA vizRos trivikrame
BayArtA vAnarAH sarve vidravanti diSo daSa
te 'tikAyaM samAsAdya vAnarA mUQacetasaH
SaraRyaM SaraRaM jagmur lakzmaRAgrajam Ahave
tato 'tikAyaM kAkutsTo raTasTaM parvatopamam
dadarSa DanvinaM dUrAd garjantaM kAlameGavat
sa taM dfzwvA mahAtmAnaM rAGavas tu suvismitaH
vAnarAn sAntvayitvA tu viBIzaRam uvAca ha
ko 'sO parvatasaMkASo DanuzmAn harilocanaH
yukte hayasahasreRa viSAle syandane sTitaH
ya eza niSitEH SUlEH sutIkzREH prAsatomarEH
arcizmadBir vfto BAti BUtEr iva maheSvaraH
kAlajihvAprakASABir ya ezo 'BivirAjate
Avfto raTaSaktIBir vidyudBir iva toyadaH
DanUMsi cAsya sajyAni hemapfzWAni sarvaSaH
SoBayanti raTaSrezWaM SakrapAtam ivAmbaram
ka eza rakzaH SArdUlo raRaBUmiM virAjayan
aByeti raTinAM SrezWo raTenAdityatejasA
DvajaSfNgapratizWena rAhuRABivirAjate
sUryaraSmipraBEr bAREr diSo daSa virAjayan
triRataM meGanirhrAdaM hemapfzWam alaMkftam
SatakratuDanuHpraKyaM DanuS cAsya virAjate
saDvajaH sapatAkaS ca sAnukarzo mahAraTaH
catuHsAdisamAyukto meGastanitanisvanaH
viMSatir daSa cAzwO ca tURIraraTam AsTitAH
kArmukARi ca BImAni jyAS ca kAYcanapiNgalAH
dvO ca KaqgO raTagatO pArSvasTO pArSvaSoBinO
caturhastatsarucitO vyaktahastadaSAyatO
raktakaRWaguRo DIro mahAparvatasaMniBaH
kAlaH kAlamahAvaktro meGasTa iva BAskaraH
kAYcanANgadanadDAByAM BujAByAm eza SoBate
SfNgAByAm iva tuNgAByAM himavAn parvatottamaH
kuRqalAByAM tu yasyEtad BAti vaktraM SuBekzaRam
punarvasvantaragataM pUrRabimbam ivEndavam
Acakzva me mahAbAho tvam enaM rAkzasottamam
yaM dfzwvA vAnarAH sarve BayArtA vidrutA diSaH
sa pfzWo rAjaputreRa rAmeRAmitatejasA
Acacakze mahAtejA rAGavAya viBIzaRaH
daSagrIvo mahAtejA rAjA vESravaRAnujaH
BImakarmA mahotsAho rAvaRo rAkzasADipaH
tasyAsId vIryavAn putro rAvaRapratimo raRe
vfdDasevI SrutaDaraH sarvAstraviduzAM varaH
aSvapfzWe raTe nAge Kaqge Danuzi karzaRe
Bede sAntve ca dAne ca naye mantre ca saMmataH
yasya bAhuM samASritya laNkA Bavati nirBayA
tanayaM DAnyamAlinyA atikAyam imaM viduH
etenArADito brahmA tapasA BAvitAtmanA
astrARi cApy avAptAni ripavaS ca parAjitAH
surAsurEr avaDyatvaM dattam asmE svayamBuvA
etac ca kavacaM divyaM raTaS cEzo 'rkaBAskaraH
etena SataSo devA dAnavAS ca parAjitAH
rakzitAni ca rakzAmi yakzAS cApi nizUditAH
vajraM vizwamBitaM yena bAREr indrasya DImataH
pASaH salilarAjasya yudDe pratihatas taTA
ezo 'tikAyo balavAn rAkzasAnAm aTarzaBaH
rAvaRasya suto DImAn devadanava darpahA
tad asmin kriyatAM yatnaH kzipraM puruzapuMgava
purA vAnarasEnyAni kzayaM nayati sAyakEH
tato 'tikAyo balavAn praviSya harivAhinIm
visPArayAm Asa Danur nanAda ca punaH punaH
taM BImavapuzaM dfzwvA raTasTaM raTinAM varam
aBipetur mahAtmAno ye praDAnAH plavaMgamAH
kumudo dvivido mEndo nIlaH SaraBa eva ca
pAdapEr giriSfNgES ca yugapat samaBidravan
tezAM vfkzAMS ca SElAMS ca SarEH kAYcanaBUzaREH
atikAyo mahAtejAS cicCedAstravidAM varaH
tAMS cEva sarAn sa harIY SarEH sarvAyasEr balI
vivyADABimuKaH saMKye BImakAyo niSAcaraH
te 'rditA bARabarzeRa BinnagAtrAH plavaMgamAH
na Sekur atikAyasya pratikartuM mahAraRe
tat sEnyaM harivIrARAM trAsayAm Asa rAkzasaH
mfgayUTam iva krudDo harir yOvanam AsTitaH
sa rAzasendro harisEnyamaDye; nAyuDyamAnaM nijaGAna kaM cit
upetya rAmaM saDanuH kalApI; sagarvitaM vAkyam idaM baBAze
raTe sTito 'haM SaracApapARir; na prAkftaM kaM cana yoDayAmi
yasyAsti Saktir vyavasAya yuktA; dadAtuM me kzipram ihAdya yudDam
tat tasya vAkyaM bruvato niSamya; cukopa sOmitrir amitrahantA
amfzyamARaS ca samutpapAta; jagrAha cApaM ca tataH smayitvA
krudDaH sOmitrir utpatya tURAd Akzipya sAyakam
purastAd atikAyasya vicakarza mahad DanuH
pUrayan sa mahIM SElAn AkASaM sAgaraM diSaH
jyASabdo lakzmaRasyogras trAsayan rajanIcarAn
sOmitreS cApanirGozaM SrutvA pratiBayaM tadA
visizmiye mahAtejA rAkzasendrAtmajo balI
aTAtikAyaH kupito dfzwvA lakzmaRam utTitam
AdAya niSitaM bARam idaM vacanam abravIt
bAlas tvam asi sOmitre vikramezv avicakzaRaH
gacCa kiM kAlasadfSaM mAM yoDayitum icCasi
na hi madbAhusfzwAnAm astrARAM himavAn api
soQum utsahate vegam antarikzam aTo mahI
suKaprasuptaM kAlAgniM praboDayitum icCasi
nyasya cApaM nivartasva mA prARAY jahi madgataH
aTa vA tvaM pratizwabDo na nivartitum icCasi
tizWa prARAn parityajya gamizyasi yamakzayam
paSya me niSitAn bARAn aridarpanizUdanAn
ISvarAyuDasaMkASAMs taptakAYcanaBUzaRAn
eza te sarpasaMkASo bARaH pAsyati SoRitam
mfgarAja iva krudDo nAgarAjasya SoRitam
SrutvAtikAyasya vacaH sarozaM; sagarvitaM saMyati rAjaputraH
sa saMcukopAtibalo bfhacCrIr; uvAca vAkyaM ca tato mahArTam
na vAkyamAtreRa BavAn praDAno; na katTanAt satpuruzA Bavanti
mayi sTite Danvini bARapARO; vidarSayasvAtmabalaM durAtman
karmaRA sUcayAtmAnaM na vikatTitum arhasi
pOruzeRa tu yo yuktaH sa tu SUra iti smftaH
sarvAyuDasamAyukto DanvI tvaM raTam AsTitaH
SarEr vA yadi vApy astrEr darSayasva parAkramam
tataH Siras te niSitEH pAtayizyAmy ahaM SarEH
mArutaH kAlasaMpakvaM vfntAt tAlaPalaM yaTA
adya te mAmakA bARAs taptakAYcanaBUzaRAH
pAsyanti ruDiraM gAtrAd bARaSalyAntarotTitam
bAlo 'yam iti vijYAya na mAvajYAtum arhasi
bAlo vA yadi vA vfdDo mftyuM jAnIhi saMyuge
lakzmaRasya vacaH SrutvA hetumat paramArTavat
atikAyaH pracukroDa bARaM cottamam Adade
tato vidyADarA BUtA devA dEtyA maharzayaH
guhyakAS ca mahAtmAnas tad yudDaM dadfSus tadA
tato 'tikAyaH kupitaS cApam Aropya sAyakam
lakzmaRasya pracikzepa saMkzipann iva cAmbaram
tam ApatantaM niSitaM Saram ASIvizopamam
arDacandreRa cicCeda lakzmaRaH paravIrahA
taM nikfttaM SaraM dfzwvA kfttaBogam ivoragam
atikAyo BfSaM krudDaH paYcabARAn samAdade
tAY SarAn saMpracikzepa lakzmaRAya niSAcaraH
tAn aprAptAY SarEs tIkzRES cicCeda BaratAnujaH
sa tAMS CittvA SarEs tIkzREr lakzmaRaH paravIrahA
Adade niSitaM bARaM jvalantam iva tejasA
tam AdAya DanuH SrezWe yojayAm Asa lakzmaRaH
vicakarza ca vegena visasarja ca sAyakam
pUrRAyatavisfzwena SareRAnata parvaRA
lalAwe rAkzasaSrezWam AjaGAna sa vIryavAn
sa lalAwe Saro magnas tasya BImasya rakzasaH
dadfSe SoRitenAktaH pannagendra ivAhave
rAkzasaH pracakampe ca lakzmaRezu prakampitaH
rudrabARahataM BImaM yaTA tripuragopuram
cintayAm Asa cASvasya vimfSya ca mahAbalaH
sADu bARanipAtena SvAGanIyo 'si me ripuH
vicAryEvaM vinamyAsyaM vinamya ca BujAv uBO
sa raTopasTam AsTAya raTena pracacAra ha
ekaM trIn paYca sapteti sAyakAn rAkzasarzaBaH
Adade saMdaDe cApi vicakarzotsasarja ca
te bARAH kAlasaMkASA rAkzasendraDanuS cyutAH
hemapuNKA ravipraKyAS cakrur dIptam ivAmbaram
tatas tAn rAkzasotsfzwAY SarOGAn rAvaRAnujaH
asaMBrAntaH pracicCeda niSitEr bahuBiH SarEH
tAY SarAn yuDi saMprekzya nikfttAn rAvaRAtmajaH
cukopa tridaSendrArir jagrAha niSitaM Saram
sa saMDAya mahAtejAs taM bARaM sahasotsfjat
tataH sOmitrim AyAntam AjaGAna stanAntare
atikAyena sOmitris tAqito yuDi vakzasi
susrAva ruDiraM tIvraM madaM matta iva dvipaH
sa cakAra tadAtmAnaM viSalyaM sahasA viBuH
jagrAha ca SaraM tIzRam astreRApi samAdaDe
Agneyena tadAstreRa yojayAm Asa sAyakam
sa jajvAla tadA bARo DanuS cAsya mahAtmanaH
atikAyo 'titejasvI sOram astraM samAdade
tena bARaM BujaMgABaM hemapuNKam ayojayat
tatas taM jvalitaM GoraM lakzmaRaH Saram Ahitam
atikAyAya cikzepa kAladaRqam ivAntakaH
AgneyenABisaMyuktaM dfzwvA bARaM niSAcaraH
utsasarja tadA bARaM dIptaM sUryAstrayojitam
tAv uBAv ambare bARAv anyonyam aBijaGnatuH
tejasA saMpradIptAgrO krudDAv iva BujaM gamO
tAv anyonyaM vinirdahya petatur DaraRItale
nirarcizO BasmakftO na BrAjete SarottamO
tato 'tikAyaH saMkrudDas tv astram EzIkam utsfjat
tat pracicCeda sOmitrir astram EndreRa vIryavAn
EzIkaM nihataM dfzwvA kumAro rAvaRAtmajaH
yAmyenAstreRa saMkrudDo yojayAm Asa sAyakam
tatas tad astraM cikzepa lakzmaRAya niSAcaraH
vAyavyena tad astraM tu nijaGAna sa lakzmaRaH
aTEnaM SaraDArABir DArABir iva toyadaH
aByavarzata saMkrudDo lakzmaRo rAvaRAtmajam
te 'tikAyaM samAsAdya kavace vajraBUzite
BagnAgraSalyAH sahasA petur bARA mahItale
tAn moGAn aBisaMprekzya lakzmaRaH paravIrahA
aByavarzata bARAnAM sahasreRa mahAyaSAH
sa varzyamARo bAROGEr atikAyo mahAbalaH
avaDyakavacaH saMKye rAkzaso nEva vivyaTe
na SaSAka rujaM kartuM yuDi tasya narottamaH
aTEnam aByupAgamya vAyur vAkyam uvAca ha
brahmadattavaro hy eza avaDya kavacAvftaH
brAhmeRAstreRa BinDy enam eza vaDyo hi nAnyaTA
tataH sa vAyor vacanaM niSamya; sOmitrir indrapratimAnavIryaH
samAdade bARam amoGavegaM; tad brAhmam astraM sahasA niyojya
tasmin varAstre tu niyujyamAne; sOmitriRA bARavare SitAgre
diSaH sacandrArkamahAgrahAS ca; naBaS ca tatrAsa rarAsa corvI
taM brahmaRo 'streRa niyujya cApe; SaraM supuNKaM yamadUtakalpam
sOmitrir indrArisutasya tasya; sasarja bARaM yuDi vajrakalpam
taM lakzmaRotsfzwam amoGavegaM; samApatantaM jvalanaprakASam
suvarRavajrottamacitrapuNKaM; tadAtikAyaH samare dadarSa
taM prekzamARaH sahasAtikAyo; jaGAna bAREr niSitEr anekEH
sa sAyakas tasya suparRavegas; tadAtivegena jagAma pArSvam
tam AgataM prekzya tadAtikAyo; bARaM pradIptAntakakAlakalpam
jaGAna SaktyfzwigadAkuWArEH; SUlEr halES cApy avipannacezwaH
tAny AyuDAny adButavigrahARi; moGAni kftvA sa Saro 'gnidIptaH
prasahya tasyEva kirIwajuzwaM; tadAtikAyasya Siro jahAra
tac CiraH saSiras trARaM lakzmaRezuprapIqitam
papAta sahasA BUmO SfNgaM himavato yaTA
praharzayuktA bahavas tu vAnarA; prabudDapadmapratimAnanAs tadA
apUjayaMl lakzmaRam izwaBAginaM; hate ripO BImabale durAsade
tato hatAn rAkzasapuMgavAMs tAn; devAntakAditriSiro 'tikAyAn
rakzogaRAs tatra hatAvaSizwAs; te rAvaRAya tvaritaM SaSaMsuH
tato hatAMs tAn sahasA niSamya; rAjA mumohASrupariplutAkzaH
putrakzayaM BrAtfvaDaM ca GoraM; vicintya rAjA vipulaM pradaDyO
tatas tu rAjAnam udIkzya dInaM; SokArRave saMparipupluvAnam
aTarzaBo rAkzasarAjasUnur; aTendrajid vAkyam idaM baBAze
na tAta mohaM pratigantum arhasi; yatrendrajij jIvati rAkzasendra
nendrAribARABihato hi kaS cit; prARAn samarTaH samare 'BiDartum
paSyAdya rAmaM sahalakzmaRena; madbARanirBinnavikIrRadeham
gatAyuzaM BUmitale SayAnaM; SarEH SitEr AcitasarvagAtram
imAM pratijYAM SfRu SakraSatroH; suniScitAM pOruzadEvayuktAm
adyEva rAmaM sahalakzmaRena; saMtApayizyAmi SarEr amoGEH
adyendravEvasvatavizRumitra; sADyASvivESvAnaracandrasUryAH
drakzyanti me vikramam aprameyaM; vizRor ivograM baliyajYavAwe
sa evam uktvA tridaSendraSatrur; ApfcCya rAjAnam adInasattvaH
samArurohAnilatulyavegaM; raTaM KaraSrezWasamADiyuktam
samAsTAya mahAtejA raTaM hariraTopamam
jagAma sahasA tatra yatra yudDam ariMdama
taM prasTitaM mahAtmAnam anujagmur mahAbalAH
saMharzamARA bahavo DanuHpravarapARayaH
gajaskanDagatAH ke cit ke cit paramavAjiBiH
prAsamudgaranistriMSa paraSvaDagadADarAH
sa SaNKaninadEr BImEr BerIRAM ca mahAsvanEH
jagAma tridaSendrAriH stUyamAno niSAcarEH
sa SaNKaSaSivarRena CatreRa ripusAdanaH
rarAja paripUrRena naBaS candramasA yaTA
avIjyata tato vIro hEmEr hemaviBUzitEH
cArucAmaramuKyES ca muKyaH sarvaDanuzmatAm
tatas tv indrajitA laNkA sUryapratimatejasA
rarAjAprativIryeRa dyOr ivArkeRa BAsvatA
sa tu dfzwvA viniryAntaM balena mahatA vftam
rAkzasADipatiH SrImAn rAvaRaH putram abravIt
tvam apratiraTaH putra jitas te yuDi vAsavaH
kiM punar mAnuzaM DfzyaM na vaDizyasi rAGavam
taTokto rAkzasendreRa pratigfhya mahASizaH
raTenASvayujA vIraH SIGraM gatvA nikumBilAm
sa saMprApya mahAtejA yudDaBUmim ariMdamaH
sTApayAm Asa rakzAMsi raTaM prati samantataH
tatas tu hutaBoktAraM hutaBuk sadfSapraBaH
juhuve rAkzasaSrezWo mantravad viDivat tadA
sa havirjAlasaMskArEr mAlyaganDapuraskftEH
juhuve pAvakaM tatra rAkzasendraH pratApavAn
SastrARi SarapatrARi samiDo 'Ta viBItakaH
lohitAni ca vAsAMsi sruvaM kArzRAyasaM taTA
sa tatrAgniM samAstIrya SarapatrEH satomarEH
CAgasya sarvakfzRasya galaM jagrAha jIvataH
sakfd eva samidDasya viDUmasya mahArcizaH
baBUvus tAni liNgAni vijayaM yAny adarSayan
pradakziRAvartaSiKas taptakAYcanasaMniBaH
havis tat pratijagrAha pAvakaH svayam utTitaH
so 'stram AhArayAm Asa brAhmam astravidAM varaH
DanuS cAtmaraTaM cEva sarvaM tatrAByamantrayat
tasminn AhUyamAne 'stre hUyamAne ca pAvake
sArkagrahendu nakzatraM vitatrAsa naBastalam
sa pAvakaM pAvakadIptatejA; hutvA mahendrapratimapraBAvaH
sacApabARAsiraTASvasUtaH; Ke 'ntardaDa AtmAnam acintyarUpaH
sa sEnyam utsfjya sametya tUrRaM; mahAraRe vAnaravAhinIzu
adfSyamAnaH SarajAlam ugraM; vavarza nIlAmbuDaro yaTAmbu
te SakrajidbARaviSIrRadehA; mAyAhatA visvaram unnadantaH
raRe nipetur harayo 'drikalpA; yaTendravajrABihatA nagendrAH
te kevalaM saMdadfSuH SitAgrAn; bARAn raRe vAnaravAhinIzu
mAyA nigUQaM ca surendraSatruM; na cAtra taM rAkzasam aByapaSyan
tataH sa rakzo'Dipatir mahAtmA; sarvA diSo bARagaREH SitAgrEH
pracCAdayAm Asa raviprakASEr; vizAdayAm Asa ca vAnarendrAn
sa SUlanistriMSa paraSvaDAni; vyAviDya dIptAnalasaMniBAni
savisPuliNgojjvalapAvakAni; vavarza tIvraM plavagendrasEnye
tato jvalanasaMkASEH SitEr vAnarayUTapAH
tAqitAH SakrajidbAREH praPullA iva kiMSukAH
anyonyam aBisarpanto ninadantaS ca visvaram
rAkzasendrAstranirBinnA nipetur vAnararzaBAH
udIkzamARA gaganaM ke cin netrezu tAqitAH
SarEr viviSur anyonyaM petuS ca jagatItale
hanUmantaM ca sugrIvam aNgadaM ganDamAdanam
jAmbavantaM suzeRaM ca vegadarSinam eva ca
mEndaM ca dvividaM nIlaM gavAkzaM gajagomuKO
kesariM harilomAnaM vidyuddaMzwraM ca vAnaram
sUryAnanaM jyotimuKaM taTA daDimuKaM harim
pAvakAkzaM nalaM cEva kumudaM cEva vAnaram
prAsEH SUlEH SitEr bAREr indrajinmantrasaMhitEH
vivyADa hariSArdUlAn sarvAMs tAn rAkzasottamaH
sa vE gadABir hariyUTamuKyAn; nirBidya bAREs tapanIyapuNKEH
vavarza rAmaM SaravfzwijAlEH; salakzmaRaM BAskararaSmikalpEH
sa bARavarzEr aBivarzyamARo; DArAnipAtAn iva tAn vicintya
samIkzamARaH paramAdButaSrI; rAmas tadA lakzmaRam ity uvAca
asO punar lakzmaRa rAkzasendro; brahmAstram ASritya surendraSatruH
nipAtayitvA harisEnyam ugram; asmAY SarEr ardayati prasaktam
svayamBuvA dattavaro mahAtmA; Kam AsTito 'ntarhitaBImakAyaH
kaTaM nu Sakyo yuDi nazwadeho; nihantum adyendrajid udyatAstraH
manye svayamBUr BagavAn acintyo; yasyEtad astraM praBavaS ca yo 'sya
bARAvapAtAMs tvam ihAdya DIman; mayA sahAvyagramanAH sahasva
pracCAdayaty eza hi rAkzasendraH; sarvA diSaH sAyakavfzwijAlEH
etac ca sarvaM patitAgryavIraM; na BrAjate vAnararAjasEnyam
AvAM tu dfzwvA patitO visaMjYO; nivfttayudDO hatarozaharzO
DruvaM pravekzyaty amarArivAsaM; asO samAdAya raRAgralakzmIm
tatas tu tAv indrajid astrajAlEr; baBUvatus tatra tadA viSastO
sa cApi tO tatra vizAdayitvA; nanAda harzAd yuDi rAkzasendraH
sa tat tadA vAnararAjasEnyaM; rAmaM ca saMKye sahalakzmaRena
vizAdayitvA sahasA viveSa; purIM daSagrIvaBujABiguptAm
tayos tadA sAditayo raRAgre; mumoha sEnyaM hariyUTapAnAm
sugrIvanIlANgadajAmbavanto; na cApi kiM cit pratipedire te
tato vizaRRaM samavekzya sEnyaM; viBIzaRo budDimatAM varizWaH
uvAca SAKAmfgarAjavIrAn; ASvAsayann apratimEr vacoBiH
mA BEzwa nAsty atra vizAdakAlo; yad AryaputrAv avaSO vizaRRO
svayamBuvo vAkyam aTodvahantO; yat sAditAv indrajidastrajAlEH
tasmE tu dattaM paramAstram etat; svayamBuvA brAhmam amoGavegam
tan mAnayantO yadi rAjaputrO; nipAtitO ko 'tra vizAdakAlaH
brAhmam astraM tadA DImAn mAnayitvA tu mArutiH
viBIzaRavacaH SrutvA hanUmAMs tam aTAbravIt
etasmin nihate sEnye vAnarARAM tarasvinAm
yo yo DArayate prARAMs taM tam ASvAsayAvahe
tAv uBO yugapad vIrO hanUmad rAkzasottamO
ulkAhastO tadA rAtrO raRaSIrze viceratuH
CinnalANgUlahastorupAdANguli Siro DarEH
sravadBiH kzatajaM gAtrEH prasravadBiH samantataH
patitEH parvatAkArEr vAnarEr aBisaMkulAm
SastrES ca patitEr dIptEr dadfSAte vasuMDarAm
sugrIvam aNgadaM nIlaM SaraBaM ganDamAdanam
jAmbavantaM suzeRaM ca vegadarSanam Ahukam
mEndaM nalaM jyotimuKaM dvividaM panasaM taTA
viBIzaRo hanUmAMS ca dadfSAte hatAn raRe
saptazazwir hatAH kowyo vAnarARAM tarasvinAm
ahnaH paYcamaSezeRa vallaBena svayamBuvaH
sAgarOGaniBaM BImaM dfzwvA bARArditaM balam
mArgate jAmbavantaM sma hanUmAn saviBIzaRaH
svaBAvajarayA yuktaM vfdDaM SaraSatES citam
prajApatisutaM vIraM SAmyantam iva pAvakam
dfzwvA tam upasaMgamya pOlastyo vAkyam abravIt
kaccid AryaSarEs tIrzREr na prARA DvaMsitAs tava
viBIzaRavacaH SrutvA jAmbavAn fkzapuMgavaH
kfcCrAd aByudgiran vAkyam idaM vacanam abravIt
nErftendramahAvIryasvareRa tvABilakzaye
pIqyamAnaH SitEr bAREr na tvAM paSyAmi cakzuzA
aYjanA suprajA yena mAtariSvA ca nErfta
hanUmAn vAnaraSrezWaH prARAn DArayate kva cit
SrutvA jAmbavato vAkyam uvAcedaM viBIzaRaH
AryaputrAv atikramya kasmAt pfcCasi mArutim
nEva rAjani sugrIve nANgade nApi rAGave
Arya saMdarSitaH sneho yaTA vAyusute paraH
viBIzaRavacaH SrutvA jAmbavAn vAkyam abravIt
SfRu nErftaSArdUla yasmAt pfcCAmi mArutim
tasmiY jIvati vIre tu hatam apy ahataM balam
hanUmaty ujJitaprARe jIvanto 'pi vayaM hatAH
Driyate mArutis tAta mArutapratimo yadi
vESvAnarasamo vIrye jIvitASA tato Bavet
tato vfdDam upAgamya niyamenAByavAdayat
gfhya jAmbavataH pAdO hanUmAn mArutAtmajaH
SrutvA hanumato vAkyaM taTApi vyaTitendriyaH
punarjAtam ivAtmAnaM sa mene fkzapuMgavaH
tato 'bravIn mahAtejA hanUmantaM sa jAmbavAn
AgacCa hariSArdUlavAnarAMs trAtum arhasi
nAnyo vikramaparyAptas tvam ezAM paramaH saKA
tvatparAkramakAlo 'yaM nAnyaM paSyAmi kaY cana
fkzavAnaravIrARAm anIkAni praharzaya
viSalyO kuru cApy etO sAditO rAmalakzmaRO
gatvA paramam aDvAnam upary upari sAgaram
himavantaM nagaSrezWaM hanUman gantum arhasi
tataH kAYcanam atyugram fzaBaM parvatottamam
kElAsaSiKaraM cApi drakzyasy arinizUdana
tayoH SiKarayor maDye pradIptam atulapraBam
sarvOzaDiyutaM vIra drakzyasy OzaDiparvatam
tasya vAnaraSArdUlacatasro mUrDni saMBavAH
drakzyasy ozaDayo dIptA dIpayantyo diSo daSa
mftasaMjIvanIM cEva viSalyakaraRIm api
sOvarRakaraRIM cEva saMDAnIM ca mahOzaDIm
tAH sarvA hanuman gfhya kzipram Agantum arhasi
ASvAsaya harIn prAREr yojya ganDavahAtmajaH
SrutvA jAmbavato vAkyaM hanUmAn haripuMgavaH
ApUryata balodDarzEs toyavegEr ivArRavaH
sa parvatatawAgrasTaH pIqayan parvatottaram
hanUmAn dfSyate vIro dvitIya iva parvataH
haripAdavinirBinno nizasAda sa parvataH
na SaSAka tadAtmAnaM soQuM BfSanipIqitaH
tasya petur nagA BUmO harivegAc ca jajvaluH
SfNgARi ca vyakIryanta pIqitasya hanUmatA
tasmin saMpIqyamAne tu BagnadrumaSilAtale
na Sekur vAnarAH sTAtuM GUrRamAne nagottame
sa GUrRitamahAdvArA praBagnagfhagopurA
laNkA trAsAkulA rAtrO pranfttevABavat tadA
pfTivIDarasaMkASo nipIqya DaraRIDaram
pfTivIM kzoBayAm Asa sArRavAM mArutAtmajaH
padByAM tu SElam ApIqya vaqavAmuKavan muKam
vivftyograM nanAdoccEs trAsayann iva rAkzasAn
tasya nAnadyamAnasya SrutvA ninadam adButam
laNkAsTA rAkzasAH sarve na SekuH spandituM BayAt
namaskftvATa rAmAya mArutir BImavikramaH
rAGavArTe paraM karma samEhata paraMtapaH
sa pucCam udyamya BujaMgakalpaM; vinamya pfzWaM SravaRe nikuYcya
vivftya vaktraM vaqavAmuKABam; Apupluve vyomni sa caRqavegaH
sa vfkzazaRqAMs tarasA jahAra; SElAY SilAH prAkftavAnarAMS ca
bAhUruvegodDatasaMpraRunnAs; te kzIRavegAH salile nipetuH
sa tO prasAryoragaBogakalpO; BujO BujaMgArinikASavIryaH
jagAma meruM nagarAjam agryaM; diSaH prakarzann iva vAyusUnuH
sa sAgaraM GUrRitavIcimAlaM; tadA BfSaM BrAmitasarvasattvam
samIkzamARaH sahasA jagAma; cakraM yaTA vizRukarAgramuktam
sa parvatAn vfkzagaRAn sarAMsi; nadIs tawAkAni purottamAni
sPItAYjanAMs tAn api saMprapaSyaY; jagAma vegAt pitftulyavegaH
AdityapaTam ASritya jagAma sa gataSramaH
sa dadarSa hariSrezWo himavantaM nagottamam
nAnAprasravaRopetaM bahukaMdaranirJaram
SvetABracayasaMkASEH SiKarES cArudarSanEH
sa taM samAsAdya mahAnagendram; atipravfdDottamaGoraSfNgam
dadarSa puRyAni mahASramARi; surarzisaMGottamasevitAni
sa brahmakoSaM rajatAlayaM ca; SakrAlayaM rudraSarapramokzam
hayAnanaM brahmaSiraS ca dIptaM; dadarSa vEvasvata kiMkarAMS ca
vajrAlayaM vESvaraRAlayaM ca; sUryapraBaM sUryanibanDanaM ca
brahmAsanaM SaMkarakArmukaM ca; dadarSa nABiM ca vasuMDarAyAH
kElAsam agryaM himavacCilAM ca; taTarzaBaM kAYcanaSElam agryam
sa dIptasarvOzaDisaMpradIptaM; dadarSa sarvOzaDiparvatendram
sa taM samIkzyAnalaraSmidIptaM; visizmiye vAsavadUtasUnuH
Aplutya taM cOzaDiparvatendraM; tatrOzaDInAM vicayaM cakAra
sa yojanasahasrARi samatItya mahAkapiH
divyOzaDiDaraM SElaM vyacaran mArutAtmajaH
mahOzaDyas tu tAH sarvAs tasmin parvatasattame
vijYAyArTinam AyAntaM tato jagmur adarSanam
sa tA mahAtmA hanumAn apaSyaMS; cukopa kopAc ca BfSaM nanAda
amfzyamARo 'gninikASacakzur; mahIDarendraM tam uvAca vAkyam
kim etad evaM suviniScitaM te; yad rAGave nAsi kftAnukampaH
paSyAdya madbAhubalABiBUto; vikIrRam AtmAnam aTo nagendra
sa tasya SfNgaM sanagaM sanAgaM; sakAYcanaM DAtusahasrajuzwam
vikIrRakUwaM calitAgrasAnuM; pragfhya vegAt sahasonmamATa
sa taM samutpAwya Kam utpapAta; vitrAsya lokAn sasurAn surendrAn
saMstUyamAnaH KacarEr anekEr; jagAma vegAd garuqogravIryaH
sa BAskarADvAnam anuprapannas; tad BAskarABaM SiKaraM pragfhya
baBO tadA BAskarasaMnikASo; raveH samIpe pratiBAskarABaH
sa tena SElena BfSaM rarAja; SElopamo ganDavahAtmajas tu
sahasraDAreRa sapAvakena; cakreRa Ke vizRur ivodDftena
taM vAnarAH prekzya tadA vineduH; sa tAn api prekzya mudA nanAda
tezAM samudGuzwaravaM niSamya; laNkAlayA BImataraM vineduH
tato mahAtmA nipapAta tasmiY; SElottame vAnarasEnyamaDye
haryuttameByaH SirasABivAdya; viBIzaRaM tatra ca sasvaje saH
tAv apy uBO mAnuzarAjaputrO; taM ganDam AGrAya mahOzaDInAm
baBUvatus tatra tadA viSalyAv; uttasTur anye ca haripravIrAH
tato harir ganDavahAtmajas tu; tam ozaDISElam udagravIryaH
ninAya vegAd Dimavantam eva; punaS ca rAmeRa samAjagAma
tato 'bravIn mahAtejAH sugrIvo vAnarADipaH
arTyaM vijApayaMS cApi hanUmantaM mahAbalam
yato hataH kumBakarRaH kumArAS ca nizUditAH
nedAnIim upanirhAraM rAvaRo dAtum arhati
ye ye mahAbalAH santi laGavaS ca plavaMgamAH
laNkAm aByutpatantv ASu gfhyolkAH plavagarzaBAH
tato 'staM gata Aditye rOdre tasmin niSAmuKe
laNkAm aBimuKAH solkA jagmus te plavagarzaBAH
ulkAhastEr harigaREH sarvataH samaBidrutAH
ArakzasTA virUpAkzAH sahasA vipradudruvuH
gopurAwwa pratolIzu caryAsu viviDAsu ca
prAsAdezu ca saMhfzwAH sasfjus te hutASanam
tezAM gfhasahasrARi dadAha hutaBuk tadA
AvAsAn rAkzasAnAM ca sarvezAM gfhameDinAm
hemacitratanutrARAM sragdAmAmbaraDAriRAm
sIDupAnacalAkzARAM madavihvalagAminAm
kAntAlambitavastrARAM SatrusaMjAtamanyunAm
gadASUlAsi hastAnAM KAdatAM pibatAm api
Sayanezu mahArhezu prasuptAnAM priyEH saha
trastAnAM gacCatAM tUrRaM putrAn AdAya sarvataH
tezAM gfhasahasrARi tadA laNkAnivAsinAm
adahat pAvakas tatra jajvAla ca punaH punaH
sAravanti mahArhARi gamBIraguRavanti ca
hemacandrArDacandrARi candraSAlonnatAni ca
ratnacitragavAkzARi sADizWAnAni sarvaSaH
maRividrumacitrARi spfSantIva ca BAskaram
krOYcabarhiRavIRAnAM BUzaRAnAM ca nisvanEH
nAditAny acalABAni veSmAny agnir dadAha saH
jvalanena parItAni toraRAni cakASire
vidyudBir iva nadDAni meGajAlAni Garmage
vimAnezu prasuptAS ca dahyamAnA varANganAH
tyaktABaraRasaMyogA hAhety uccEr vicukruSaH
tatra cAgniparItAni nipetur BavanAny api
vajrivajrahatAnIva SiKarARi mahAgireH
tAni nirdahyamAnAni dUrataH pracakASire
himavacCiKarARIva dIptOzaDivanAni ca
harmyAgrEr dahyamAnES ca jvAlAprajvalitEr api
rAtrO sA dfSyate laNkA puzpitEr iva kiMSukEH
hastyaDyakzEr gajEr muktEr muktES ca turagEr api
baBUva laNkA lokAnte BrAntagrAha ivArRavaH
aSvaM muktaM gajo dfzwvA kaccid BIto 'pasarpati
BIto BItaM gajaM dfzwvA kva cid aSvo nivartate
sA baBUva muhUrtena hariBir dIpitA purI
lokasyAsya kzaye Gore pradIpteva vasuMDarA
nArI janasya DUmena vyAptasyoccEr vineduzaH
svano jvalanataptasya SuSruve daSayojanam
pradagDakAyAn aparAn rAkzasAn nirgatAn bahiH
sahasAByutpatanti sma harayo 'Ta yuyutsavaH
udGuzwaM vAnarARAM ca rAkzasAnAM ca nisvanaH
diSo daSa samudraM ca pfTivIM cAnvanAdayat
viSalyO tu mahAtmAnO tAv uBO rAmalakzmaRO
asaMBrAntO jagfhatus tAv uBO DanuzI vare
tato visPArayARasya rAmasya Danur uttamam
baBUva tumulaH Sabdo rAkzasAnAM BayAvahaH
aSoBata tadA rAmo Danur visPArayan mahat
BagavAn iva saMkrudDo Bavo vedamayaM DanuH
vAnarodGuzwaGozaS ca rAkzasAnAM ca nisvanaH
jyASabdaS cApi rAmasya trayaM vyApa diSo daSa
tasya kArmukamuktES ca SarEs tatpuragopuram
kElAsaSfNgapratimaM vikIrRam apatad Buvi
tato rAmaSarAn dfzwvA vimAnezu gfhezu ca
saMnAho rAkzasendrARAM tumulaH samapadyata
tezAM saMnahyamAnAnAM siMhanAdaM ca kurvatAm
SarvarI rAkzasendrARAM rOdrIva samapadyata
AdizwA vAnarendrAs te sugrIveRa mahAtmanA
AsannA dvAram AsAdya yuDyaDvaM plavagarzaBAH
yaS ca vo vitaTaM kuryAt tatra tatra vyavasTitaH
sa hantavyo 'BisaMplutya rAjaSAsanadUzakaH
tezu vAnaramuKyezu dIptolkojjvalapARizu
sTitezu dvAram AsAdya rAvaRaM manyur AviSat
tasya jfmBitavikzepAd vyAmiSrA vE diSo daSa
rUpavAn iva rudrasya manyur gAtrezv adfSyata
sa nikumBaM ca kumBaM ca kumBakarRAtmajAv uBO
prezayAm Asa saMkrudDo rAkzasEr bahuBiH saha
SaSAsa cEva tAn sarvAn rAkzasAn rAkzaseSvaraH
rAkzasA gacCatAtrEva siMhanAdaM ca nAdayan
tatas tu coditAs tena rAkzasA jvalitAyuDAH
laNkAyA niryayur vIrAH praRadantaH punaH punaH
BImASvaraTamAtaMgaM nAnApatti samAkulam
dIptaSUlagadAKaqgaprAsatomarakArmukam
tad rAkzasabalaM GoraM BImavikramapOruzam
dadfSe jvalitaprAsaM kiNkiRISatanAditam
hemajAlAcitaBujaM vyAvezwitaparaSvaDam
vyAGUrRitamahASastraM bARasaMsaktakArmukam
ganDamAlyamaDUtsekasaMmodita mahAnilam
GoraM SUrajanAkIrRaM mahAmbuDaranisvanam
taM dfzwvA balam AyAntaM rAkzasAnAM sudAruRam
saMcacAla plavaMgAnAM balam uccEr nanAda ca
javenAplutya ca punas tad rAkzasabalaM mahat
aByayAt pratyaribalaM pataMga iva pAvakam
tezAM BujaparAmarSavyAmfzwapariGASani
rAkzasAnAM balaM SrezWaM BUyastaram aSoBata
taTEvApy apare tezAM kapInAm asiBiH SitEH
pravIrAn aBito jaGnur GorarUpA niSAcarAH
Gnantam anyaM jaGAnAnyaH pAtayantam apAtayat
garhamARaM jagarhAnye daSantam apare 'daSat
dehIty anye dadAty anyo dadAmIty aparaH punaH
kiM kleSayasi tizWeti tatrAnyonyaM baBAzire
samudyatamahAprAsaM muzwiSUlAsisaMkulam
prAvartata mahArOdraM yudDaM vAnararakzasAm
vAnarAn daSa sapteti rAkzasA aByapAtayan
rAkzasAn daSasapteti vAnarA jaGnur Ahave
visrastakeSarasanaM vimuktakavacaDvajam
balaM rAkzasam Alambya vAnarAH paryavArayan
pravftte saMkule tasmin Gore vIrajanakzaye
aNgadaH kampanaM vIram AsasAda raRotsukaH
AhUya so 'NgadaM kopAt tAqayAm Asa vegitaH
gadayA kampanaH pUrvaM sa cacAla BfSAhataH
sa saMjYAM prApya tejasvI cikzepa SiKaraM gireH
arditaS ca prahAreRa kampanaH patito Buvi
hatapravIrA vyaTitA rAkzasendracamUs tadA
jagAmABimuKI sA tu kumBakarRasuto yataH
ApatantIM ca vegena kumBas tAM sAntvayac camUm
sa Danur DanvinAM SrezWaH pragfhya susamAhitaH
mumocASIvizapraKyAY SarAn dehavidAraRAn
tasya tac CuSuBe BUyaH saSaraM Danur uttamam
vidyudErAvatArcizmad dvitIyendraDanur yaTA
AkarRakfzwamuktena jaGAna dvividaM tadA
tena hAwakapuNKena patriRA patravAsasA
sahasABihatas tena vipramuktapadaH sPuran
nipapAtAdrikUwABo vihvalaH plavagottamaH
mEndas tu BrAtaraM dfzwvA BagnaM tatra mahAhave
aBidudrAva vegena pragfhya mahatIM SilAm
tAM SilAM tu pracikzepa rAkzasAya mahAbalaH
biBeda tAM SilAM kumBaH prasannEH paYcaBiH SarEH
saMDAya cAnyaM sumuKaM Saram ASIvizopamam
AjaGAna mahAtejA vakzasi dvividAgrajam
sa tu tena prahAreRa mEndo vAnarayUTapaH
marmaRy aBihatas tena papAta Buvi mUrCitaH
aNgado mAtulO dfzwvA patitO tO mahAbalO
aBidudrAva vegena kumBam udyatakArmukam
tam ApatantaM vivyADa kumBaH paYcaBir AyasEH
triBiS cAnyEH SitEr bAREr mAtaMgam iva tomarEH
so 'NgadaM viviDEr bAREH kumBo vivyADa vIryavAn
akuRWaDArEr niSitEs tIkzREH kanakaBUzaREH
aNgadaH pratividDANgo vAliputro na kampate
SilApAdapavarzARi tasya mUrDni vavarza ha
sa pracicCeda tAn sarvAn biBeda ca punaH SilAH
kumBakarRAtmajaH SrImAn vAliputrasamIritAn
ApatantaM ca saMprekzya kumBo vAnarayUTapam
Bruvor vivyADa bARAByAm ulkAByAm iva kuYjaram
aNgadaH pARinA netre piDAya ruDirokzite
sAlam Asannam ekena parijagrAha pARinA
tam indraketupratimaM vfkzaM mandarasaMniBam
samutsfjantaM vegena paSyatAM sarvarakzasAm
sa cicCeda SitEr bAREH saptaBiH kAyaBedanEH
aNgado vivyaTe 'BIkzRaM sasAda ca mumoha ca
aNgadaM vyaTitaM dfzwvA sIdantam iva sAgare
durAsadaM hariSrezWA rAGavAya nyavedayan
rAmas tu vyaTitaM SrutvA vAliputraM mahAhave
vyAdideSa hariSrezWAY jAmbavatpramuKAMs tataH
te tu vAnaraSArdUlAH SrutvA rAmasya SAsanam
aBipetuH susaMkrudDAH kumBam udyatakArmukam
tato drumaSilAhastAH kopasaMraktalocanAH
rirakzizanto 'Byapatann aNgadaM vAnararzaBAH
jAmbavAMS ca suzeRaS ca vegadarSI ca vAnaraH
kumBakarRAtmajaM vIraM krudDAH samaBidudruvuH
samIkzyAtatatas tAMs tu vAnarendrAn mahAbalAn
AvavAra SarOGeRa nageneva jalASayam
tasya bARacayaM prApya na Soker ativartitum
vAnarendrA mahAtmAno velAm iva mahodaDiH
tAMs tu dfzwvA harigaRAY SaravfzwiBir arditAn
aNgadaM pfzWataH kftvA BrAtfjaM plavageSvaraH
aBidudrAva vegena sugrIvaH kumBam Ahave
SElasAnu caraM nAgaM vegavAn iva kesarI
utpAwya ca mahASElAn aSvakarRAn DavAn bahUn
anyAMS ca viviDAn vfkzAMS cikzepa ca mahAbalaH
tAM CAdayantIm AkASaM vfkzavfzwiM durAsadAm
kumBakarRAtmajaH SrImAMS cicCeda niSitEH SarEH
aBilakzyeRa tIvreRa kumBena niSitEH SarEH
AcitAs te drumA rejur yaTA GorAH SataGnayaH
drumavarzaM tu tac CinnaM dfzwvA kumBena vIryavAn
vAnarADipatiH SrImAn mahAsattvo na vivyaTe
nirBidyamAnaH sahasA sahamAnaS ca tAY SarAn
kumBasya Danur Akzipya baBaYjendraDanuHpraBam
avaplutya tataH SIGraM kftvA karma suduzkaram
abravIt kupitaH kumBaM BagnaSfNgam iva dvipam
nikumBAgraja vIryaM te bARavegaM tad adButam
saMnatiS ca praBAvaS ca tava vA rAvaRasya vA
prahrAdabalivftraGnakuberavaruRopama
ekas tvam anujAto 'si pitaraM balavattaraH
tvAm evEkaM mahAbAhuM SUlahastam ariMdamam
tridaSA nAtivartante jitendriyam ivADayaH
varadAnAt pitfvyas te sahate devadAnavAn
kumBakarRas tu vIryeRa sahate ca surAsurAn
DanuzIndrajitas tulyaH pratApe rAvaRasya ca
tvam adya rakzasAM loke SrezWo 'si balavIryataH
mahAvimardaM samare mayA saha tavAdButam
adya BUtAni paSyantu SakraSambarayor iva
kftam apratimaM karma darSitaM cAstrakOSalam
pAtitA harivIrAS ca tvayEte BImavikramAH
upAlamBaBayAc cApi nAsi vIra mayA hataH
kftakarmA pariSrAnto viSrAntaH paSya me balam
tena sugrIvavAkyena sAvamAnena mAnitaH
agner Ajyahutasyeva tejas tasyAByavarData
tataH kumBaH samutpatya sugrIvam aBipadya ca
AjaGAnorasi krudDo vajravegena muzwinA
tasya carma ca pusPowa saMjajYe cAsya SoRitam
sa ca muzwir mahAvegaH pratijaGne 'sTimaRqale
tadA vegena tatrAsIt tejaH prajvAlitaM muhuH
vajranizpezasaMjAtajvAlA merO yaTA girO
sa tatrABihatas tena sugrIvo vAnararzaBaH
muzwiM saMvartayAm Asa vajrakalpaM mahAbalaH
arciHsahasravikacaM ravimaRqalasapraBam
sa muzwiM pAtayAm Asa kumBasyorasi vIryavAn
muzwinABihatas tena nipapAtASu rAkzasaH
lohitANga ivAkASAd dIptaraSmir yadfcCayA
kumBasya patato rUpaM Bagnasyorasi muzwinA
baBO rudrABipannasya yaTArUpaM gavAM pateH
tasmin hate BImaparAkrameRa; plavaMgamAnAm fzaBeRa yudDe
mahI saSElA savanA cacAla; BayaM ca rakzAMsy aDikaM viveSa
nikumBo BrAtaraM dfzwvA sugrIveRa nipAtitam
pradahann iva kopena vAnarendram avEkzata
tataH sragdAmasaMnadDaM dattapaYcANgulaM SuBam
Adade pariGaM vIro nagendraSiKaropamam
hemapawwaparikziptaM vajravidrumaBUzitam
yamadaRqopamaM BImaM rakzasAM BayanASanam
tam AviDya mahAtejAH SakraDvajasamaM raRe
vinanAda vivfttAsyo nikumBo BImavikramaH
urogatena nizkeRa BujasTEr aNgadEr api
kuRqalAByAM ca mfzwAByAM mAlayA ca vicitrayA
nikumBo BUzaREr BAti tena sma pariGeRa ca
yaTendraDanuzA meGaH savidyutstanayitnumAn
pariGAgreRa pusPowa vAtagranTir mahAtmanaH
prajajvAla saGozaS ca viDUma iva pAvakaH
nagaryA viwapAvatyA ganDarvaBavanottamEH
saha cEvAmarAvatyA sarvES ca BavanEH saha
satArAgaRanakzatraM sacandraM samahAgraham
nikumBapariGAGUrRaM BramatIva naBastalam
durAsadaS ca saMjajYe pariGABaraRapraBaH
kroDenDano nikumBAgnir yugAntAgnir ivotTitaH
rAkzasA vAnarAS cApi na SekuH spandituM BayAt
hanUmaMs tu vivftyoras tasTO pramuKato balI
pariGopamabAhus tu pariGaM BAskarapraBam
balI balavatas tasya pAtayAm Asa vakzasi
sTire tasyorasi vyUQe pariGaH SataDA kftaH
viSIryamARaH sahasA ulkA Satam ivAmbare
sa tu tena prahAreRa cacAla ca mahAkapiH
pariGeRa samADUto yaTA BUmicale 'calaH
sa taTABihatas tena hanUmAn plavagottamaH
muzwiM saMvartayAm Asa balenAtimahAbalaH
tam udyamya mahAtejA nikumBorasi vIryavAn
aBicikzepa vegena vegavAn vAyuvikramaH
tataH pusPowa carmAsya prasusrAva ca SoRitam
muzwinA tena saMjajYe jvAlA vidyud ivotTitA
sa tu tena prahAreRa nikumBo vicacAla ha
svasTaS cApi nijagrAha hanUmantaM mahAbalam
vicukruSus tadA saMKye BImaM laNkAnivAsinaH
nikumBenodDftaM dfzwvA hanUmantaM mahAbalam
sa taTA hriyamARo 'pi kumBakarRAtmajena hi
AjaGAnAnilasuto vajravegena muzwinA
AtmAnaM mocayitvATa kzitAv aByavapadyata
hanUmAn unmamaTASu nikumBaM mArutAtmajaH
nikzipya paramAyatto nikumBaM nizpipeza ca
utpatya cAsya vegena papAtorasi vIryavAn
parigfhya ca bAhuByAM parivftya SiroDarAm
utpAwayAm Asa Siro BEravaM nadato mahat
aTa vinadati sAdite nikumBe; pavanasutena raRe baBUva yudDam
daSaraTasutarAkzasendracamvor; BfSataram AgatarozayoH suBImam
nikumBaM ca hataM SrutvA kumBaM ca vinipAtitam
rAvaRaH paramAmarzI prajajvAlAnalo yaTA
nErftaH kroDaSokAByAM dvAByAM tu parimUrCitaH
KaraputraM viSAlAkzaM makarAkzam acodayat
gacCa putra mayAjYapto balenABisamanvitaH
rAGavaM lakzmaRaM cEva jahi tO savanOkasO
rAvaRasya vacaH SrutvA SUro mAnI KarAtmajaH
bAQam ity abravId Dfzwo makarAkzo niSAcaraH
so 'BivAdya daSagrIvaM kftvA cApi pradakziRam
nirjagAma gfhAc CuBrAd rAvaRasyAjYayA balI
samIpasTaM balADyakzaM Karaputro 'bravId idam
raTam AnIyatAM SIGraM sEnyaM cAnIyatAM tvarAt
tasya tadvacanaM SrutvA balADyakzo niSAcaraH
syandanaM ca balaM cEva samIpaM pratyapAdayat
pradakziRaM raTaM kftvA Aruroha niSAcaraH
sUtaM saMcodayAm Asa SIGraM me raTam Avaha
aTa tAn rAkzasAn sarvAn makarAkzo 'bravId idam
yUyaM sarve prayuDyaDvaM purastAn mama rAkzasAH
ahaM rAkzasarAjena rAvaRena mahAtmanA
AjYaptaH samare hantuM tAv uBO rAmalakzmaRO
adya rAmaM vaDizyAmi lakzmaRaM ca niSAcarAH
SAKAmfgaM ca sugrIvaM vAnarAMS ca SarottamEH
adya SUlanipAtES ca vAnarARAM mahAcamUm
pradahizyAmi saMprAptAM SuzkenDanam ivAnalaH
makarAkzasya tac CrutvA vacanaM te niSAcarAH
sarve nAnAyuDopetA balavantaH samAhitAH
te kAmarUpiRaH SUrA daMzwriRaH piNgalekzaRAH
mAtaMgA iva nardanto DvastakeSA BayAnakAH
parivArya mahAkAyA mahAkAyaM KarAtmajam
aBijagmus tadA hfzwAS cAlayanto vasuMDarAm
SaNKaBerIsahasrARAm AhatAnAM samantataH
kzveqitAsPowitAnAM ca tataH Sabdo mahAn aBUt
praBrazwo 'Ta karAt tasya pratodaH sAraTes tadA
papAta sahasA cEva Dvajas tasya ca rakzasaH
tasya te raTasaMyuktA hayA vikramavarjitAH
caraREr AkulEr gatvA dInAH sAsramuKA yayuH
pravAti pavanas tasya sapAMsuH KaradAruRaH
niryARe tasya rOdrasya makarAkzasya durmateH
tAni dfzwvA nimittAni rAkzasA vIryavattamAH
acintyanirgatAH sarve yatra tO rAmalakzmaRO
GanagajamahizANgatulyavarRAH; samaramuKezv asakfd gadAsiBinnAH
aham aham iti yudDakOSalAs te; rajanicarAH paribaBramur nadantaH
nirgataM makarAkzaM te dfzwvA vAnarapuMgavAH
Aplutya sahasA sarve yodDukAmA vyavasTitAH
tataH pravfttaM sumahat tad yudDaM lomaharzaRam
niSAcarEH plavaMgAnAM devAnAM dAnavEr iva
vfkzaSUlanipAtES ca SilApariGapAtanEH
anyonyaM mardayanti sma tadA kapiniSAcarAH
SaktiSUlagadAKaqgEs tomarES ca niSAcarAH
pawwasEr BindipAlES ca bARapAtEH samantataH
pASamudgaradaRqES ca nirGAtES cAparEs taTA
kadanaM kapisiMhAnAM cakrus te rajanIcarAH
bAROGEr arditAS cApi KaraputreRa vAnarAH
saMBrAntamanasaH sarve dudruvur BayapIqitAH
tAn dfzwvA rAkzasAH sarve dravamARAn vanOkasaH
nedus te siMhavad DfzwA rAkzasA jitakASinaH
vidravatsu tadA tezu vAnarezu samantataH
rAmas tAn vArayAm Asa SaravarzeRa rAkzasAn
vAritAn rAkzasAn dfzwvA makarAkzo niSAcaraH
kroDAn alasam Avizwo vacanaM cedam abravIt
tizWa rAma mayA sArDaM dvandvayudDaM dadAmi te
tyAjayizyAmi te prARAn DanurmuktEH SitEH SarEH
yat tadA daRqakAraRye pitaraM hatavAn mama
madagrataH svakarmasTaM smftvA rozo 'BivarDate
dahyante BfSam aNgAni durAtman mama rAGava
yan mayAsi na dfzwas tvaM tasmin kAle mahAvane
dizwyAsi darSanaM rAma mama tvaM prAptavAn iha
kANkzito 'si kzuDArtasya siMhasyevetaro mfgaH
adya madbARavegena pretarAq vizayaM gataH
ye tvayA nihatAH SUrAH saha tEs tvaM samezyasi
bahunAtra kim uktena SfRu rAma vaco mama
paSyantu sakalA lokAs tvAM mAM cEva raRAjire
astrEr vA gadayA vApi bAhuByAM vA mahAhave
aByastaM yena vA rAma tena vA vartatAM yuDi
makarAkzavacaH SrutvA rAmo daSaraTAtmajaH
abravIt prahasan vAkyam uttarottaravAdinam
caturdaSasahasrARi rakzasAM tvatpitA ca yaH
triSirA dUzaRaS cApi daRqake nihatA mayA
svASitAs tava mAMsena gfDragomAyuvAyasAH
Bavizyanty adya vE pApa tIkzRatuRqanaKANkuSAH
evam uktas tu rAmeRa Karaputro niSAcaraH
bAROGAn asfjat tasmE rAGavAya raRAjire
tAY SarAY SaravarzeRa rAmaS cicCeda nEkaDA
nipetur Buvi te CinnA rukmapuNKAH sahasraSaH
tad yudDam aBavat tatra sametyAnyonyam ojasA
Kara rAkzasaputrasya sUnor daSaraTasya ca
jImUtayor ivAkASe Sabdo jyAtalayos tadA
Danur muktaH svanotkfzwaH SrUyate ca raRAjire
devadAnavaganDarvAH kiMnarAS ca mahoragAH
antarikzagatAH sarve drazwukAmAs tad adButam
vidDam anyonyagAtrezu dviguRaM varDate balam
kftapratikftAnyonyaM kurvAte tO raRAjire
rAmam uktAs tu bAROGAn rAkzasas tv acCinad raRe
rakzomuktAMs tu rAmo vE nEkaDA prAcCinac CarEH
bAROGavitatAH sarvA diSaS ca vidiSas taTA
saMCannA vasuDA cEva samantAn na prakASate
tataH krudDo mahAbAhur DanuS cicCeda rakzasaH
azwABir aTa nArAcEH sUtaM vivyADa rAGavaH
BittvA SarE raTaM rAmo raTASvAn samapAtayat
viraTo vasuDAM tizWan makarAkzo niSAcaraH
atizWad vasuDAM rakzaH SUlaM jagrAha pARinA
trAsanaM sarvaBUtAnAM yugAntAgnisamapraBam
viBrAmya ca mahac CUlaM prajvalantaM niSAcaraH
sa kroDAt prAhiRot tasmE rAGavAya mahAhave
tam ApatantaM jvalitaM KaraputrakarAc cyutam
bAREs tu triBir AkASe SUlaM cicCeda rAGavaH
sacCinno nEkaDA SUlo divyahAwakamaRqitaH
vyaSIryata mahokleva rAmabARArdito Buvi
tac CUlaM nihataM dfzwvA rAmeRAdButakarmaRA
sADu sADv iti BUtAni vyAharanti naBogatAH
tad dfzwvA nihataM SUlaM makarAkzo niSAcaraH
muzwim udyamya kAkutsTaM tizWa tizWeti cAbravIt
sa taM dfzwvA patantaM vE prahasya raGunandanaH
pAvakAstraM tato rAmaH saMdaDe svaSarAsane
tenAstreRa hataM rakzaH kAkutsTena tadA raRe
saMCinnahfdayaM tatra papAta ca mamAra ca
dfzwvA te rAkzasAH sarve makarAkzasya pAtanam
laNkAm eva praDAvanta rAmabAlArditAs tadA
daSaraTanfpaputrabARavegE; rajanicaraM nihataM KarAtmajaM tam
dadfSur aTa ca devatAH prahfzwA; girim iva vajrahataM yaTA viSIrRam
makarAkzaM hataM SrutvA rAvaRaH samitiMjayaH
AdideSATa saMkrudDo raRAyendrajitaM sutam
jahi vIra mahAvIryO BrAtarO rAmalakzmaRO
adfSyo dfSyamAno vA sarvaTA tvaM balADikaH
tvam apratimakarmARam indraM jayasi saMyuge
kiM punar mAnuzO dfzwvA na vaDizyasi saMyuge
taTokto rAkzasendreRa pratigfhya pitur vacaH
yajYaBUmO sa viDivat pAvakaM juhuve ndrajit
juhvataS cApi tatrAgniM raktozRIzaDarAH striyaH
Ajagmus tatra saMBrAntA rAkzasyo yatra rAvaRiH
SastrARi SarapatrARi samiDo 'Ta viBItakAH
lohitAni ca vAsAMsi sruvaM kArzRAyasaM taTA
sarvato 'gniM samAstIrya SarapatrEH samantataH
CAgasya sarvakfzRasya galaM jagrAha jIvataH
caruhomasamidDasya viDUmasya mahArcizaH
baBUvus tAni liNgAni vijayaM darSayanti ca
pradakziRAvartaSiKas taptahAwakasaMniBaH
havis tat pratijagrAha pAvakaH svayam utTitaH
hutvAgniM tarpayitvATa devadAnavarAkzasAn
Aruroha raTaSrezWam antarDAnagataM SuBam
sa vAjiBiS caturBis tu bARES ca niSitEr yutaH
AropitamahAcApaH SuSuBe syandanottame
jAjvalyamAno vapuzA tapanIyaparicCadaH
SarES candrArDacandrES ca sa raTaH samalaMkftaH
jAmbUnadamahAkambur dIptapAvakasaMniBaH
baBUvendrajitaH ketur vEdUryasamalaMkftaH
tena cAdityakalpena brahmAstreRa ca pAlitaH
sa baBUva durADarzo rAvaRiH sumahAbalaH
so 'BiniryAya nagarAd indrajit samitiMjayaH
hutvAgniM rAkzasEr mantrEr antarDAnagato 'bravIt
adya hatvAhave yO tO miTyA pravrajitO vane
jayaM pitre pradAsyAmi rAvaRAya raRADikam
kftvA nirvAnarAm urvIM hatvA rAmaM salakzmaRam
karizye paramAM prItim ity uktvAntaraDIyata
ApapAtATa saMkrudDo daSagrIveRa coditaH
tIkzRakArmukanArAcEs tIkzRas tv indraripU raRe
sa dadarSa mahAvIryO nAgO triSirasAv iva
sfjantAv izujAlAni vIrO vAnaramaDyagO
imO tAv iti saMcintya sajyaM kftvA ca kArmukam
saMtatAnezuDArABiH parjanya iva vfzwimAn
sa tu vEhAyasaM prApya saraTo rAmalakzmaRO
acakzur vizaye tizWan vivyADa niSitEH SarEH
tO tasya Saravegena parItO rAmalakzmaRO
DanuzI saSare kftvA divyam astraM pracakratuH
pracCAdayantO gaganaM SarajAlEr mahAbalO
tam astrEH surasaMkASO nEva pasparSatuH SarEH
sa hi DUmAnDakAraM ca cakre pracCAdayan naBaH
diSaS cAntardaDe SrImAn nIhAratamasAvftaH
nEva jyAtalanirGozo na ca nemiKurasvanaH
SuSruve caratas tasya na ca rUpaM prakASate
GanAnDakAre timire Saravarzam ivAdButam
sa vavarza mahAbAhur nArAcaSaravfzwiBiH
sa rAmaM sUryasaMkASEH SarEr dattavaro BfSam
vivyADa samare krudDaH sarvagAtrezu rAvaRiH
tO hanyamAnO nArAcEr DArABir iva parvatO
hemapuNKAn naravyAGrO tigmAn mumucatuH SarAn
antarikzaM samAsAdya rAvaRiM kaNkapatriRaH
nikftya patagA BUmO petus te SoRitokzitAH
atimAtraM SarOGeRa pIqyamAnO narottamO
tAn izUn patato BallEr anekEr nicakartatuH
yato hi dadfSAte tO SarAn nipatitAY SitAn
tatas tato dASaraTI sasfjAte 'stram uttamam
rAvaRis tu diSaH sarvA raTenAtiraTaH patan
vivyADa tO dASaraTI laGv astro niSitEH SarEH
tenAtividDO tO vIrO rukmapuNKEH susaMhatEH
baBUvatur dASaraTI puzpitAv iva kiMSukO
nAsya veda gatiM kaS cin na ca rUpaM DanuH SarAn
na cAnyad viditaM kiM cit sUryasyevABrasaMplave
tena vidDAS ca harayo nihatAS ca gatAsavaH
baBUvuH SataSas tatra patitA DaraRItale
lakzmaRas tu susaMkrudDo BrAtaraM vAkyam abravIt
brAhmam astraM prayokzyAmi vaDArTaM sarvarakzasAm
tam uvAca tato rAmo lakzmaRaM SuBalakzaRam
nEkasya heto rakzAMsi pfTivyAM hantum arhasi
ayuDyamAnaM pracCannaM prAYjaliM SaraRAgatam
palAyantaM pramattaM vA na tvaM hantum ihArhasi
asyEva tu vaDe yatnaM karizyAvo mahAbala
AdekzyAvo mahAvegAn astrAn ASIvizopamAn
tam enaM mAyinaM kzudram antarhitaraTaM balAt
rAkzasaM nihanizyanti dfzwvA vAnarayUTapAH
yady eza BUmiM viSate divaM vA; rasAtalaM vApi naBastalaM vA
evaM nigUQo 'pi mamAstradagDaH; patizyate BUmitale gatAsuH
ity evam uktvA vacanaM mahAtmA; raGupravIraH plavagarzaBEr vftaH
vaDAya rOdrasya nfSaMsakarmaRas; tadA mahAtmA tvaritaM nirIkzate
vijYAya tu manas tasya rAGavasya mahAtmanaH
saMnivftyAhavAt tasmAt praviveSa puraM tataH
so 'nusmftya vaDaM tezAM rAkzasAnAM tarasvinAm
kroDatAmrekzaRaH SUro nirjagAma mahAdyutiH
sa paScimena dvAreRa niryayO rAkzasEr vftaH
indrajit tu mahAvIryaH pOlastyo devakaRwakaH
indrajit tu tato dfzwvA BrAtarO rAmalakzmaRO
raRAyAByudyatO vIrO mAyAM prAduzkarot tadA
indrajit tu raTe sTApya sItAM mAyAmayIM tadA
balena mahatAvftya tasyA vaDam arocayat
mohanArTaM tu sarvezAM budDiM kftvA sudurmatiH
hantuM sItAM vyavasito vAnarABimuKo yayO
taM dfzwvA tv aBiniryAntaM nagaryAH kAnanOkasaH
utpetur aBisaMkrudDAH SilAhastA yuyutsavaH
hanUmAn puratas tezAM jagAma kapikuYjaraH
pragfhya sumahac CfNgaM parvatasya durAsadam
sa dadarSa hatAnandAM sItAm indrajito raTe
ekaveRIDarAM dInAm upavAsakfSAnanAm
pariklizwEkavasanAm amfjAM rAGavapriyAm
rajomalAByAm AliptEH sarvagAtrEr varastriyam
tAM nirIkzya muhUrtaM tu mETilIm aDyavasya ca
bAzpaparyAkulamuKo hanUmAn vyaTito 'Bavat
abravIt tAM tu SokArtAM nirAnandAM tapasvinAm
dfzwvA raTe stitAM sItAM rAkzasendrasutASritAm
kiM samarTitam asyeti cintayan sa mahAkapiH
saha tEr vAnaraSrezWEr aByaDAvata rAvaRim
tad vAnarabalaM dfzwvA rAvaRiH kroDamUrCitaH
kftvA viSokaM nistriMSaM mUrDni sItAM parAmfSat
taM striyaM paSyatAM tezAM tAqayAm Asa rAvaRiH
kroSantIM rAma rAmeti mAyayA yojitAM raTe
gfhItamUrDajAM dfzwvA hanUmAn dEnyam AgataH
duHKajaM vArinetrAByAm utsfjan mArutAtmajaH
abravIt paruzaM vAkyaM kroDAd rakzo'DipAtmajam
durAtmann AtmanASAya keSapakze parAmfSaH
brahmarzIRAM kule jAto rAkzasIM yonim ASritaH
Dik tvAM pApasamAcAraM yasya te matir IdfSI
nfSaMsAnArya durvftta kzudra pApaparAkrama
anAryasyedfSaM karma GfRA te nAsti nirGfRa
cyutA gfhAc ca rAjyAc ca rAmahastAc ca mETilI
kiM tavEzAparAdDA hi yad enAM hantum icCasi
sItAM ca hatvA na ciraM jIvizyasi kaTaM cana
vaDArhakarmaRAnena mama hastagato hy asi
ye ca strIGAtinAM lokA lokavaDyES ca kutsitAH
iha jIvitam utsfjya pretya tAn pratilapsyase
iti bruvARo hanumAn sAyuDEr hariBir vftaH
aByaDAvata saMkrudDo rAkzasendrasutaM prati
ApatantaM mahAvIryaM tad anIkaM vanOkasAm
rakzasAM BImavegAnAm anIkena nyavArayat
sa tAM bARasahasreRa vikzoBya harivAhinIm
hariSrezWaM hanUmantam indrajit pratyuvAca ha
sugrIvas tvaM ca rAmaS ca yannimittam ihAgatAH
tAM hanizyAmi vEdehIm adyEva tava paSyataH
imAM hatvA tato rAmaM lakzmaRaM tvAM ca vAnara
sugrIvaM ca vaDizyAmi taM cAnAryaM viBIzaRam
na hantavyAH striyaS ceti yad bravIzi plavaMgama
pIqA karam amitrARAM yat syAt kartavyam eta tat
tam evam uktvA rudatIM sItAM mAyAmayIM tataH
SitaDAreRa Kaqgena nijaGAnendrajit svayam
yajYopavItamArgeRa CinnA tena tapasvinI
sA pfTivyAM pfTuSroRI papAta priyadarSanA
tAm indrajitstriyaM hatvA hanUmantam uvAca ha
mayA rAmasya paSyemAM kopena ca nizUditAm
tataH Kaqgena mahatA hatvA tAm indrajit svayam
hfzwaH sa raTam AsTAya vinanAda mahAsvanam
vAnarAH SuSruvuH Sabdam adUre pratyavasTitAH
vyAditAsyasya nadatas tad durgaM saMSritasya tu
taTA tu sItAM vinihatya durmatiH; prahfzwacetAH sa baBUva rAvaRiH
taM hfzwarUpaM samudIkzya vAnarA; vizaRRarUpAH samaBipradudruvuH
SrutvA taM BImanirhrAdaM SakrASanisamasvanam
vIkzamARA diSaH sarvA dudruvur vAnararzaBAH
tAn uvAca tataH sarvAn hanUmAn mArutAtmajaH
vizaRRavadanAn dInAMs trastAn vidravataH pfTak
kasmAd vizaRRavadanA vidravaDvaM plavaMgamAH
tyaktayudDasamutsAhAH SUratvaM kva nu vo gatam
pfzWato 'nuvrajaDvaM mAm agrato yAntam Ahave
SUrEr aBijanopetEr ayuktaM hi nivartitum
evam uktAH susaMkrudDA vAyuputreRa DImatA
SElaSfNgAn drumAMS cEva jagfhur hfzwamAnasAH
aBipetuS ca garjanto rAkzasAn vAnararzaBAH
parivArya hanUmantam anvayuS ca mahAhave
sa tEr vAnaramuKyEs tu hanUmAn sarvato vftaH
hutASana ivArcizmAn adahac CatruvAhinIm
sa rAkzasAnAM kadanaM cakAra sumahAkapiH
vfto vAnarasEnyena kAlAntakayamopamaH
sa tu Sokena cAvizwaH kroDena ca mahAkapiH
hanUmAn rAvaRi raTe mahatIM pAtayac CilAm
tAm ApatantIM dfzwvEva raTaH sAraTinA tadA
viDeyASva samAyuktaH sudUram apavAhitaH
tam indrajitam aprApya raTaTaM sahasAraTim
viveSa DaraRIM BittvA sA SilAvyarTam udyatA
patitAyAM SilAyAM tu rakzasAM vyaTitA camUH
tam aByaDAvaY SataSo nadantaH kAnanOkasaH
te drumAMS ca mahAkAyA giriSfNgARi codyatAH
cikzipur dvizatAM maDye vAnarA BImavikramAH
vAnarEr tEr mahAvIryEr GorarUpA niSAcarAH
vIryAd aBihatA vfkzEr vyavezwanta raRakzitO
svasEnyam aBivIkzyATa vAnarArditam indrajit
pragfhItAyuDaH krudDaH parAn aBimuKo yayO
sa SarOGAn avasfjan svasEnyenABisaMvftaH
jaGAna kapiSArdUlAn subahUn dfzwavikramaH
SUlEr aSaniBiH KaqgEH pawwasEH kUwamudgarEH
te cApy anucarAMs tasya vAnarA jaGnur Ahave
saskanDaviwapEH sAlEH SilABiS ca mahAbalEH
hanUmAn kadanaM cakre rakzasAM BImakarmaRAm
sa nivArya parAnIkam abravIt tAn vanOkasaH
hanUmAn saMnivartaDvaM na naH sADyam idaM balam
tyaktvA prARAn vicezwanto rAma priyacikIrzavaH
yannimittaM hi yuDyAmo hatA sA janakAtmajA
imam arTaM hi vijYApya rAmaM sugrIvam eva ca
tO yat prativiDAsyete tat karizyAmahe vayam
ity uktvA vAnaraSrezWo vArayan sarvavAnarAn
SanEH SanEr asaMtrastaH sabalaH sa nyavartata
sa tu prekzya hanUmantaM vrajantaM yatra rAGavaH
nikumBilAm aDizWAya pAvakaM juhuve ndrajit
yajYaBUmyAM tu viDivat pAvakas tena rakzasA
hUyamAnaH prajajvAla homaSoRitaBuk tadA
so 'rciH pinadDo dadfSe homaSoRitatarpitaH
saMDyAgata ivAdityaH sa tIvrAgniH samutTitaH
aTendrajid rAkzasaBUtaye tu; juhAva havyaM viDinA viDAnavat
dfzwvA vyatizWanta ca rAkzasAs te; mahAsamUhezu nayAnayajYAH
rAGavaS cApi vipulaM taM rAkzasavanOkasAm
SrutvA saMgrAmanirGozaM jAmbavantam uvAca ha
sOmya nUnaM hanumatA kftaM karma suduzkaram
SrUyate hi yaTA BImaH sumahAn AyuDasvanaH
tad gacCa kuru sAhAyyaM svabalenABisaMvftaH
kzipram fzkapate tasya kapiSrezWasya yuDyataH
fkzarAjas taTety uktvA svenAnIkena saMvftaH
AgacCat paScimadvAraM hanUmAn yatra vAnaraH
aTAyAntaM hanUmantaM dadarSarkzapatiH paTi
vAnarEH kftasaMgrAmEH SvasadBir aBisaMvftam
dfzwvA paTi hanUmAMS ca tad fzkabalam udyatam
nIlameGaniBaM BImaM saMnivArya nyavartata
sa tena harisEnyena saMnikarzaM mahAyaSAH
SIGram Agamya rAmAya duHKito vAkyam abravIt
samare yuDyamAnAnAm asmAkaM prekzatAM ca saH
jaGAna rudatIM sItAm indrajid rAvaRAtmajaH
udBrAntacittas tAM dfzwvA vizaRRo 'ham ariMdama
tad ahaM Bavato vfttaM vijYApayitum AgataH
tasya tadvacanaM SrutvA rAGavaH SokamUrCitaH
nipapAta tadA BUmO CinnamUla iva drumaH
taM BUmO devasaMkASaM patitaM dfSya rAGavam
aBipetuH samutpatya sarvataH kapisattamAH
asiYcan salilES cEnaM padmotpalasuganDiBiH
pradahantam asahyaM ca sahasAgnim ivotTitam
taM lakzmaRo 'Ta bAhuByAM parizvajya suduHKitaH
uvAca rAmam asvasTaM vAkyaM hetvarTasaMhitam
SuBe vartmani tizWantaM tvAm Aryavijitendriyam
anarTeByo na Saknoti trAtuM Darmo nirarTakaH
BUtAnAM sTAvarARAM ca jaNgamAnAM ca darSanam
yaTAsti na taTA Darmas tena nAstIti me matiH
yaTEva sTAvaraM vyaktaM jaNgamaM ca taTAviDam
nAyam arTas taTA yuktas tvadviDo na vipadyate
yady aDarmo Baved BUto rAvaRo narakaM vrajet
BavAMS ca DarmasaMyukto nEvaM vyasanam ApnuyAt
tasya ca vyasanABAvAd vyasanaM ca gate tvayi
DarmeRopalaBed Darmam aDarmaM cApy aDarmataH
yadi DarmeRa yujyeran nADarmarucayo janAH
DarmeRa caratAM Darmas taTA cEzAM PalaM Bavet
yasmAd arTA vivarDante yezv aDarmaH pratizWitaH
kliSyante DarmaSIlAS ca tasmAd etO nirarTakO
vaDyante pApakarmARo yady aDarmeRa rAGava
vaDakarmahato DarmaH sa hataH kaM vaDizyati
aTa vA vihitenAyaM hanyate hanti vA param
viDir Alipyate tena na sa pApena karmaRA
adfzwapratikAreRa avyaktenAsatA satA
kaTaM SakyaM paraM prAptuM DarmeRArivikarSana
yadi sat syAt satAM muKya nAsat syAt tava kiM cana
tvayA yadIdfSaM prAptaM tasmAt san nopapadyate
aTa vA durbalaH klIbo balaM Darmo 'nuvartate
durbalo hftamaryAdo na sevya iti me matiH
balasya yadi ced Darmo guRaBUtaH parAkrame
Darmam utsfjya vartasva yaTA Darme taTA bale
aTa cet satyavacanaM DarmaH kila paraMtapa
anftas tvayy akaruRaH kiM na badDas tvayA pitA
yadi Darmo Baved BUta aDarmo vA paraMtapa
na sma hatvA muniM vajrI kuryAd ijyAM SatakratuH
aDarmasaMSrito Darmo vinASayati rAGava
sarvam etad yaTAkAmaM kAkutsTa kurute naraH
mama cedaM mataM tAta Darmo 'yam iti rAGava
DarmamUlaM tvayA CinnaM rAjyam utsfjatA tadA
arTeByo hi vivfdDeByaH saMvfdDeByas tatas tataH
kriyAH sarvAH pravartante parvateBya ivApagAH
arTena hi viyuktasya puruzasyAlpatejasaH
vyucCidyante kriyAH sarvA grIzme kusarito yaTA
so 'yam arTaM parityajya suKakAmaH suKEDitaH
pApam AraBate kartuM taTA dozaH pravartate
yasyArTAs tasya mitrARi yasyArTAs tasya bAnDavaH
yasyArTAH sa pumAMl loke yasyArTAH sa ca paRqitaH
yasyArTAH sa ca vikrAnto yasyArTAH sa ca budDimAn
yasyArTAH sa mahABAgo yasyArTAH sa mahAguRaH
arTasyEte parityAge dozAH pravyAhftA mayA
rAjyam utsfjatA vIra yena budDis tvayA kftA
yasyArTA DarmakAmArTAs tasya sarvaM pradakziRam
aDanenArTakAmena nArTaH Sakyo vicinvatA
harzaH kAmaS ca darpaS ca DarmaH kroDaH Samo damaH
arTAd etAni sarvARi pravartante narADipa
yezAM naSyaty ayaM lokaS caratAM DarmacAriRAm
te 'rTAs tvayi na dfSyante durdinezu yaTA grahAH
tvayi pravrajite vIra guroS ca vacane sTite
rakzasApahftA BAryA prAREH priyatarA tava
tad adya vipulaM vIra duHKam indrajitA kftam
karmaRA vyapanezyAmi tasmAd uttizWa rAGava
ayam anaGa tavoditaH priyArTaM; janakasutA niDanaM nirIkzya ruzwaH
sahayagajaraTAM sarAkzasendrAM; BfSam izuBir vinipAtayAmi laNkAm
rAmam ASvAsayAne tu lakzmaRe BrAtfvatsale
nikzipya gulmAn svasTAne tatrAgacCad viBIzaRaH
nAnApraharaREr vIrES caturBiH sacivEr vftaH
nIlAYjanacayAkArEr mAtaMgEr iva yUTapaH
so 'Bigamya mahAtmAnaM rAGavaM SokalAlasaM
vAnarAMS cEva dadfSe bAzpaparyAkulekzaRAn
rAGavaM ca mahAtmAnam ikzvAkukulanandanam
dadarSa moham ApannaM lakzmaRasyANkam ASritam
vrIqitaM SokasaMtaptaM dfzwvA rAmaM viBIzaRaH
antarduHKena dInAtmA kim etad iti so 'bravIt
viBIzaRa muKaM dfzwvA sugrIvaM tAMS ca vAnarAn
uvAca lakzmaRo vAkyam idaM bAzpapariplutaH
hatAm indrajitA sItAm iha SrutvEva rAGavaH
hanUmad vacanAt sOmya tato moham upAgataH
kaTayantaM tu sOmitriM saMnivArya viBIzaRaH
puzkalArTam idaM vAkyaM visaMjYaM rAmam abravIt
manujendrArtarUpeRa yad uktas tvaM hanUmatA
tad ayuktam ahaM manye sAgarasyeva SozaRam
aBiprAyaM tu jAnAmi rAvaRasya durAtmanaH
sItAM prati mahAbAho na ca GAtaM karizyati
yAcyamAnaH subahuSo mayA hitacikIrzuRA
vEdehIm utsfjasveti na ca tat kftavAn vacaH
nEva sAmnA na Bedena na dAnena kuto yuDA
sA drazwum api Sakyeta nEva cAnyena kena cit
vAnarAn mohayitvA tu pratiyAtaH sa rAkzasaH
cEtyaM nikumBilAM nAma yatra homaM karizyati
hutavAn upayAto hi devEr api savAsavEH
durADarzo Bavaty eza saMgrAme rAvaRAtmajaH
tena mohayatA nUnam ezA mAyA prayojitA
viGnam anvicCatA tAta vAnarARAM parAkrame
sasEnyAs tatra gacCAmo yAvat tan na samApyate
tyajemaM naraSArdUlamiTyA saMtApam Agatam
sIdate hi balaM sarvaM dfzwvA tvAM SokakarSitam
iha tvaM svasTa hfdayas tizWa sattvasamucCritaH
lakzmaRaM prezayAsmABiH saha sEnyAnukarziBiH
eza taM naraSArdUlo rAvaRiM niSitEH SarEH
tyAjayizyati tat karma tato vaDyo Bavizyati
tasyEte niSitAs tIkzRAH patripatrANgavAjinaH
patatriRa ivAsOmyAH SarAH pAsyanti SoRitam
tat saMdiSa mahAbAho lakzmaRaM SuBalakzaRam
rAkzasasya vinASAya vajraM vajraDaro yaTA
manujavara na kAlaviprakarzo; ripuniDanaM prati yat kzamo 'dya kartum
tvam atisfja ripor vaDAya bARIm; asurapuronmaTane yaTA mahendraH
samAptakarmA hi sa rAkzasendro; Bavaty adfSyaH samare surAsurEH
yuyutsatA tena samAptakarmaRA; Bavet surARAm api saMSayo mahAn
tasya tadvacanaM SrutvA rAGavaH SokakarSitaH
nopaDArayate vyaktaM yad uktaM tena rakzasA
tato DEryam avazwaBya rAmaH parapuraMjayaH
viBIzaRam upAsInam uvAca kapisaMniDO
nErftADipate vAkyaM yad uktaM te viBIzaRa
BUyas tac Crotum icCAmi brUhi yat te vivakzitam
rAGavasya vacaH SrutvA vAkyaM vAkyaviSAradaH
yat tat punar idaM vAkyaM baBAze sa viBIzaRaH
yaTAjYaptaM mahAbAho tvayA gulmaniveSanam
tat taTAnuzWitaM vIra tvadvAkyasamanantaram
tAny anIkAni sarvARi viBaktAni samantataH
vinyastA yUTapAS cEva yaTAnyAyaM viBAgaSaH
BUyas tu mama vijApyaM tac CfRuzva mahAyaSaH
tvayy akAraRasaMtapte saMtaptahfdayA vayam
tyaja rAjann imaM SokaM miTyA saMtApam Agatam
tad iyaM tyajyatAM cintA SatruharzavivarDanI
udyamaH kriyatAM vIra harzaH samupasevyatAm
prAptavyA yadi te sItA hantavyaS vca niSAcarAH
raGunandana vakzyAmi SrUyatAM me hitaM vacaH
sADv ayaM yAtu sOmitrir balena mahatA vftaH
nikumBilAyAM saMprApya hantuM rAvaRim Ahave
DanurmaRqalanirmuktEr ASIvizavizopamEH
SarEr hantuM mahezvAso rAvaRiM samitiMjayaH
tena vIreRa tapasA varadAnAt svayamButaH
astraM brahmaSiraH prAptaM kAmagAS ca turaMgamAH
nikumBilAm asaMprAptam ahutAgniM ca yo ripuH
tvAm AtatAyinaM hanyAd indraSatro sa te vaDaH
ity evaM vihito rAjan vaDas tasyEva DImataH
vaDAyendrajito rAma taM diSasva mahAbalam
hate tasmin hataM vidDi rAvaRaM sasuhfjjanam
viBIzaRavacaH Srutva rAmo vAkyam aTAbravIt
jAnAmi tasya rOdrasya mAyAM satyaparAkrama
sa hi brahmAstravit prAjYo mahAmAyo mahAbalaH
karoty asaMjYAn saMgrAme devAn savaruRAn api
tasyAntarikze carato raTasTasya mahAyaSaH
na gatir jYAyate vIrasUryasyevABrasaMplave
rAGavas tu ripor jYAtvA mAyAvIryaM durAtmanaH
lakzmaRaM kIrtisaMpannam idaM vacanam abravIt
yad vAnarendrasya balaM tena sarveRa saMvftaH
hanUmatpramuKES cEva yUTapEH sahalakzmaRa
jAmbavenarkzapatinA saha sEnyena saMvftaH
jahi taM rAkzasasutaM mAyAbalaviSAradam
ayaM tvAM sacivEH sArDaM mahAtmA rajanIcaraH
aBijYas tasya deSasya pfzWato 'nugamizyati
rAGavasya vacaH SrutvA lakzmaRaH saviBIzaRaH
jagrAha kArmukaM SrezWam anyad BImaparAkramaH
saMnadDaH kavacI KaqgI sa SarI hemacApaDfk
rAmapAdAv upaspfSya hfzwaH sOmitrir abravIt
adya matkArmukonmuKAH SarA nirBidya rAvaRim
laNkAm aBipatizyanti haMsAH puzkariRIm iva
adyEva tasya rOdrasya SarIraM mAmakAH SarAH
viDamizyanti hatvA taM mahAcApaguRacyutAH
sa evam uktvA dyutimAn vacanaM BrAtur agrataH
sa rAvaRivaDAkANkzI lakzmaRas tvarito yayO
so 'BivAdya guroH pAdO kftvA cApi pradakziRam
nikumBilAm aBiyayO cEtyaM rAvaRipAlitam
viBIzaRena sahito rAjaputraH pratApavAn
kftasvastyayano BrAtrA lakzmaRas tvarito yayO
vAnarARAM sahasrEs tu hanUmAn bahuBir vftaH
viBIzaRaH sahAmAtyas tadA lakzmaRam anvagAt
mahatA harisEnyena savegam aBisaMvftaH
fkzarAjabalaM cEva dadarSa paTi vizWitam
sa gatvA dUram aDvAnaM sOmitrir mitranandanaH
rAkzasendrabalaM dUrAd apaSyad vyUham AsTitam
sa saMprApya DanuzpARir mAyAyogam ariMdama
tasTO brahmaviDAnena vijetuM raGunandanaH
viviDam amalaSastraBAsvaraM tad; DvajagahanaM vipulaM mahAraTES ca
pratiBayatamam aprameyavegaM; timiram iva dvizatAM balaM viveSa
aTa tasyAm avasTAyAM lakzmaRaM rAvaRAnujaH
parezAm ahitaM vAkyam arTasADakam abravIt
asyAnIkasya mahato Bedane yatalakzmaRa
rAkzasendrasuto 'py atra Binne dfSyo Bavizyati
sa tvam indrASanipraKyEH SarEr avakiran parAn
aBidravASu yAvad vE nEtat karma samApyate
jahi vIradurAtmAnaM mAyAparam aDArmikam
rAvaRiM krUrakarmARaM sarvalokaBayAvaham
viBIzaRavacaH SrutvA lakzmaRaH SuBalakzaRaH
vavarza SaravarzARi rAkzasendrasutaM prati
fkzAH SAKAmfgAS cEva drumAdrivarayoDinaH
aByaDAvanta sahitAs tad anIkam avasTitam
rAkzasAS ca SitEr bAREr asiBiH SaktitomarEH
udyatEH samavartanta kapisEnyajiGAMsavaH
sa saMprahAras tumulaH saMjajYe kapirakzasAm
Sabdena mahatA laNkAM nAdayan vE samantataH
SastrEr bahuviDAkArEH SitEr bARES ca pAdapEH
udyatEr giriSfNgES ca GorEr AkASam Avftam
te rAkzasA vAnarezu vikftAnanabAhavaH
niveSayantaH SastrARi cakrus te sumahad Bayam
taTEva sakalEr vfkzEr giriSfNgES ca vAnarAH
aBijaGnur nijaGnuS ca samare rAkzasarzaBAn
fkzavAnaramuKyES ca mahAkAyEr mahAbalEH
rakzasAM vaDyamAnAnAM mahad Bayam ajAyata
svam anIkaM vizaRRaM tu SrutvA SatruBir arditam
udatizWata durDarzas tat karmaRy ananuzWite
vfkzAnDakArAn nizkramya jAtakroDaH sa rAvaRiH
Aruroha raTaM sajjaM pUrvayuktaM sa rAkzasaH
sa BImakArmukaSaraH kfzRAYjanacayopamaH
raktAsyanayanaH krUro baBO mftyur ivAntakaH
dfzwvEva tu raTasTaM taM paryavartata tad balam
rakzasAM BImavegAnAM lakzmaRena yuyutsatAm
tasmin kAle tu hanumAn udyamya sudurAsadam
DaraRIDarasaMkASI mahAvfkzam ariMdamaH
sa rAkzasAnAM tat sEnyaM kAlAgnir iva nirdahan
cakAra bahuBir vfkzEr niHsaMjYaM yuDi vAnaraH
viDvaMsayantaM tarasA dfzwvEva pavanAtmajam
rAkzasAnAM sahasrARi hanUmantam avAkiran
SitaSUlaDarAH SUlEr asiBiS cAsipARayaH
SaktiBiH SaktihastAS ca pawwasEH pawwasAyuDAH
pariGES ca gadABiS ca kuntES ca SuBadarSanEH
SataSaS ca SataGnIBir AyasEr api mudgarEH
GorEH paraSuBiS cEva BiRqipAlES ca rAkzasAH
muzwiBir vajravegES ca talEr aSanisaMniBEH
aBijaGnuH samAsAdya samantAt parvatopamam
tezAm api ca saMkrudDaS cakAra kadanaM mahat
sa dadarSa kapiSrezWam acalopamam indrajit
sUdayAnam amitraGnam amitrAn pavanAtmajam
sa sAraTim uvAcedaM yAhi yatrEza vAnaraH
kzayam eva hi naH kuryAd rAkzasAnAm upekzitaH
ity uktaH sAraTis tena yayO yatra sa mArutiH
vahan paramadurDarzaM sTitam indrajitaM raTe
so 'Byupetya SarAn KaqgAn pawwasAsiparaSvaDAn
aByavarzata durDarzaH kapimUrDni sa rAkzasaH
tAni SastrARi GorARi pratigfhya sa mArutiH
rozeRa mahatAvizo vAkyaM cedam uvAca ha
yuDyasva yadi SUro 'si rAvaRAtmaja durmate
vAyuputraM samAsAdya na jIvan pratiyAsyasi
bAhuByAM saMprayuDyasva yadi me dvandvam Ahave
vegaM sahasva durbudDe tatas tvaM rakzasAM varaH
hanUmantaM jiGAMsantaM samudyataSarAsanam
rAvaRAtmajam Acazwe lakzmaRAya viBIzaRaH
yas tu vAsavanirjetA rAvaRasyAtmasaMBavaH
sa eza raTam AsTAya hanUmantaM jiGAMsati
tam apratimasaMsTAnEH SarEH SatruvidAraREH
jIvitAntakarEr GorEH sOmitre rAvaRiM jahi
ity evam uktas tu tadA mahAtmA; viBIzaRenAriviBIzaRena
dadarSa taM parvatasaMnikASaM; raTasTitaM BImabalaM durAsadam
evam uktvA tu sOmitriM jAtaharzo viBIzaRaH
DanuzpARinam AdAya tvaramARo jagAma saH
avidUraM tato gatvA praviSya ca mahad vanam
darSayAm Asa tat karma lakzmaRAya viBIzaRaH
nIlajImUtasaMkASaM nyagroDaM BImadarSanam
tejasvI rAvaRaBrAtA lakzmaRAya nyavedayat
ihopahAraM BUtAnAM balavAn rAvaRAtajaH
upahftya tataH paScAt saMgrAmam aBivartate
adfSyaH sarvaBUtAnAM tato Bavati rAkzasaH
nihanti samare SatrUn baDnAti ca SarottamEH
tam apravizwaM nyagroDaM balinaM rAvaRAtmajam
viDvaMsaya SarEs tIkzREH saraTaM sASvasAraTim
taTety uktvA mahAtejAH sOmitrir mitranandanaH
baBUvAvasTitas tatra citraM visPArayan DanuH
sa raTenAgnivarRena balavAn rAvaRAtmajaH
indrajit kavacI KaqgI saDvajaH pratyadfSyata
tam uvAca mahAtejAH pOlastyam aparAjitam
samAhvaye tvAM samare samyag yudDaM prayacCa me
evam ukto mahAtejA manasvI rAvaRAtmajaH
abravIt paruzaM vAkyaM tatra dfzwvA viBIzaRam
iha tvaM jAtasaMvfdDaH sAkzAd BrAtA pitur mama
kaTaM druhyasi putrasya pitfvyo mama rAkzasa
na jYAtitvaM na sOhArdaM na jAtis tava durmate
pramARaM na ca sodaryaM na Darmo DarmadUzaRa
Socyas tvam asi durbudDe nindanIyaS ca sADuBiH
yas tvaM svajanam utsfjya paraBftyatvam AgataH
nEtac CiTilayA budDyA tvaM vetsi mahad antaram
kva ca svajanasaMvAsaH kva ca nIcaparASrayaH
guRavAn vA parajanaH svajano nirguRo 'pi vA
nirguRaH svajanaH SreyAn yaH paraH para eva saH
niranukroSatA ceyaM yAdfSI te niSAcara
svajanena tvayA SakyaM paruzaM rAvaRAnuja
ity ukto BrAtfputreRa pratyuvAca viBIzaRaH
ajAnann iva macCIlaM kiM rAkzasa vikatTase
rAkzasendrasutAsADo pAruzyaM tyaja gOravAt
kule yady apy ahaM jAto rakzasAM krUrakarmaRAm
guRo 'yaM praTamo nFRAM tan me SIlam arAkzasaM
na rame dAruRenAhaM na cADarmeRa vE rame
BrAtrA vizamaSIlena kaTaM BrAtA nirasyate
parasvAnAM ca haraRaM paradArABimarSanam
suhfdAm atiSaNkAM ca trayo dozAH kzayAvahAH
maharzIRAM vaDo GoraH sarvadevES ca vigrahaH
aBimAnaS ca kopaS ca vEritvaM pratikUlatA
ete dozA mama BrAtur jIvitESvaryanASanAH
guRAn pracCAdayAm AsuH parvatAn iva toyadAH
dozEr etEH parityakto mayA BrAtA pitA tava
neyam asti purI laNkA na ca tvaM na ca te pitA
atimAnI ca bAlaS ca durvinItaS ca rAkzasa
badDas tvaM kAlapASena brUhi mAM yad yad icCasi
adya te vyasanaM prAptaM kim iha tvaM tu vakzyasi
pravezwuM na tvayA Sakyo nyagroDo rAkzasADama
DarzayitvA tu kAkutsTO na SakyaM jIvituM tvayA
yuDyasva naradevena lakzmaRena raRe saha
hatas tvaM devatA kAryaM karizyasi yamakzaye
nidarSayasvAtmabalaM samudyataM; kuruzva sarvAyuDasAyakavyayam
na lakzmaRasyEtya hi bARagocaraM; tvam adya jIvan sabalo gamizyasi
viBIzaRa vacaH SrutvA rAvaRiH kroDamUrCitaH
abravIt paruzaM vAkyaM vegenAByutpapAta ha
udyatAyuDanistriMSo raTe tu samalaMkfte
kAlASvayukte mahati sTitaH kAlAntakopamaH
mahApramARam udyamya vipulaM vegavad dfQam
Danur BImaM parAmfSya SarAMS cAmitranASanAn
uvAcEnaM samArabDaH sOmitriM saviBIzaRam
tAMS ca vAnaraSArdUlAn paSyaDvaM me parAkramam
adya matkArmukotsfzwaM SaravarzaM durAsadam
muktaM varzam ivAkASe vArayizyaTa saMyuge
adya vo mAmakA bARA mahAkArmukaniHsftAH
viDamizyanti gAtrARi tUlarASim ivAnalaH
tIkzRasAyakanirBinnAY SUlaSaktyfzwitomarEH
adya vo gamayizyAmi sarvAn eva yamakzayam
kzipataH SaravarzARi kziprahastasya me yuDi
jImUtasyeva nadataH kaH sTAsyati mamAgrataH
tac CrutvA rAkzasendrasya garjitaM lakzmaRas tadA
aBItavadanaH krudDo rAvaRiM vAkyam abravIt
uktaS ca durgamaH pAraH kAryARAM rAkzasa tvayA
kAryARAM karmaRA pAraM yo gacCati sa budDimAn
sa tvam arTasya hInArTo duravApasya kena cit
vaco vyAhftya jAnIze kftArTo 'smIti durmate
antarDAnagatenAjO yas tvayAcaritas tadA
taskarAcarito mArgo nEza vIranizevitaH
yaTA bARapaTaM prApya sTito 'haM tava rAkzasa
darSayasvAdya tat tejo vAcA tvaM kiM vikatTase
evam ukto Danur BImaM parAmfSya mahAbalaH
sasarje niSitAn bARAn indrajit samijiMjaya
te nisfzwA mahAvegAH SarAH sarpavizopamAH
saMprApya lakzmaRaM petuH Svasanta iva pannagAH
SarEr atimahAvegEr vegavAn rAvaRAtmajaH
sOmitrim indrajid yudDe vivyADa SuBalakzaRam
sa SarEr atividDANgo ruDireRa samukzitaH
SuSuBe lakzmaRaH SrImAn viDUma iva pAvakaH
indrajit tv AtmanaH karma prasamIkzyADigamya ca
vinadya sumahAnAdam idaM vacanam abravIt
patriRaH SitaDArAs te SarA matkArmukacyutAH
AdAsyante 'dya sOmitre jIvitaM jIvitAntagAH
adya gomAyusaMGAS ca SyenasaMGAS ca lakzmaRa
gfDrAS ca nipatantu tvAM gatAsuM nihataM mayA
kzatrabanDuH sadAnAryo rAmaH paramadurmatiH
BaktaM BrAtaram adyEva tvAM drakzyati mayA hatam
viSastakavacaM BUmO vyapavidDaSarAsanam
hftottamANgaM sOmitre tvAm adya nihataM mayA
iti bruvARaM saMrabDaM paruzaM rAvaRAtmajam
hetumadvAkyam atyarTaM lakzmaRaH pratyuvAca ha
akftvA katTase karma kimarTam iha rAkzasa
kuru tat karma yenAhaM SraddaDyAM tava katTanam
anuktvA paruzaM vAkyaM kiM cid apy anavakzipan
avikatTan vaDizyAmi tvAM paSya puruzAdana
ity uktvA paYcanArAcAn AkarRApUritAY SarAn
nicaKAna mahAvegAMl lakzmaRo rAkzasorasi
sa SarEr Ahatas tena sarozo rAvaRAtmajaH
suprayuktEs triBir bAREH prativivyADa lakzmaRam
sa baBUva mahABImo nararAkzasasiMhayoH
vimardas tumulo yudDe parasparavaDEziRoH
uBO hi balasaMpannAv uBO vikramaSAlinO
uBAv api suvikrAntO sarvaSastrAstrakovidO
uBO paramadurjeyAv atulyabalatejasO
yuyuDAte mahAvIrO grahAv iva naBo gatO
balavftrAv iva hi tO yuDi vE duzpraDarzaRO
yuyuDAte mahAtmAnO tadA kesariRAv iva
bahUn avasfjantO hi mArgaROGAn avasTitO
nararAkzasasiMhO tO prahfzwAv aByayuDyatAm
susaMprahfzwO nararAkzasottamO; jayEziRO mArgaRacApaDAriRO
parasparaM tO pravavarzatur BfSaM; SarOGavarzeRa balAhakAv iva
tataH SaraM dASaraTiH saMDAyAmitrakarSanaH
sasarja rAkzasendrAya krudDaH sarpa iva Svasan
tasya jyAtalanirGozaM sa SrutvA rAvaRAtmajaH
vivarRavadano BUtvA lakzmaRaM samudEkzata
taM vizaRRamuKaM dfzwvA rAkzasaM rAvaRAtmajam
sOmitriM yudDasaMsaktaM pratyuvAca viBIzaRaH
nimittAny anupaSyAmi yAny asmin rAvaRAtmaje
tvara tena mahAbAho Bagna eza na saMSayaH
tataH saMDAya sOmitriH SarAn agniSiKopamAn
mumoca niSitAMs tasmE sarvAn iva vizolbaRAn
SakrASanisamasparSEr lakzmaRenAhataH SarEH
muhUrtam aBavan mUQaH sarvasaMkzuBitendriyaH
upalaBya muhUrtena saMjYAM pratyAgatendriyaH
dadarSAvasTitaM vIraM vIro daSaraTAtmajam
so 'BicakrAma sOmitriM rozAt saMraktalocanaH
abravIc cEnam AsAdya punaH sa paruzaM vacaH
kiM na smarasi tad yudDe praTame matparAkramam
nibadDas tvaM saha BrAtrA yadA yuDi vicezwase
yuvA Kalu mahAyudDe SakrASanisamEH SarEH
SAyinO praTamaM BUmO visaMjYO sapuraHsarO
smftir vA nAsti te manye vyaktaM vA yamasAdanam
gantum icCasi yasmAt tvaM mAM Darzayitum icCasi
yadi te praTame yudDe na dfzwo matparAkramaH
adya tvAM darSayizyAmi tizWedAnIM vyavasTitaH
ity uktvA saptaBir bAREr aBivivyADa lakzmaRam
daSaBiS ca hanUmantaM tIkzRaDArEH SarottamEH
tataH SaraSatenEva suprayuktena vIryavAn
kroDAd dviguRasaMrabDo nirbiBeda viBIzaRam
tad dfzwvendrajitaH karma kftaM rAmAnujas tadA
acintayitvA prahasan nEtat kiM cid iti bruvan
mumoca sa SarAn GorAn saMgfhya narapuMgavaH
aBItavadanaH krudDo rAvaRiM lakzmaRo yuDi
nEvaM raRagataH SUrAH praharanti niSAcara
laGavaS cAlpavIryAS ca suKA hIme SarAs tava
nEvaM SUrAs tu yuDyante samare jayakANkziRaH
ity evaM taM bruvARas tu SaravarzEr avAkirat
tasya bAREs tu viDvastaM kavacaM hemaBUzitam
vyaSIryata raTopasTe tArAjAlam ivAmbarAt
viDUtavarmA nArAcEr baBUva sa kftavraRaH
indrajit samare SUraH prarUQa iva sAnumAn
aBIkzRaM niSvasantO hi yuDyetAM tumulaM yuDi
SarasaMkfttasarvANgo sarvato ruDirokzitO
astrARy astravidAM SrezWO darSayantO punaH punaH
SarAn uccAvacAkArAn antarikze babanDatuH
vyapetadozam asyantO laGucitraM ca suzWu ca
uBO tu tumulaM GoraM cakratur nararAkzasO
tayoH pfTakpfTag BImaH SuSruve talanisvanaH
suGorayor nizwanator gagane meGayor iva
te gAtrayor nipatitA rukmapuNKAH SarA yuDi
asfgdigDA vinizpetur viviSur DaraRItalam
anyEH suniSitEH SastrEr AkASe saMjaGawwire
baBaYjuS cicCiduS cApi tayor bARAH sahasraSaH
sa baBUva raRe Goras tayor bARamayaS cayaH
agniByAm iva dIptAByAM satre kuSamayaS cayaH
tayoH kftavraRO dehO SuSuBAte mahAtmanoH
sapuzpAv iva nizpatrO vane SAlmalikuMSukO
cakratus tumulaM GoraM saMnipAtaM muhur muhuH
indrajil lakzmaRaS cEva parasparajayEziRO
lakzmaRo rAvaRiM yudDe rAvaRiS cApi lakzmaRam
anyonyaM tAv aBiGnantO na SramaM pratyapadyatAm
bARajAlEH SarIrasTEr avagAQEs tarasvinO
SuSuBAte mahAvIrO virUQAv iva parvatO
tayo ruDirasiktAni saMvftAni SarEr BfSam
baBrAjuH sarvagAtrARi jvalanta iva pAvakAH
tayor aTa mahAn kAlo vyatIyAd yuDyamAnayoH
na ca tO yudDavEmuKyaM SramaM vApy upajagmatuH
aTa samarapariSramaM nihantuM; samaramuKezv ajitasya lakzmaRasya
priyahitam upapAdayan mahOjAH; samaram upetya viBIzaRo 'vatasTe
yuDyamAnO tu tO dfzwvA prasaktO nararAkzasO
SUraH sa rAvaRaBrAtA tasTO saMgrAmamUrDani
tato visPArayAm Asa mahad Danur avasTitaH
utsasarja ca tIkzRAgrAn rAkzasezu mahASarAn
te SarAH SiKisaMkASA nipatantaH samAhitAH
rAkzasAn dArayAm Asur vajrA iva mahAgirIn
viBIzaRasyAnucarAs te 'pi SUlAsipawwasEH
cicCeduH samare vIrAn rAkzasAn rAkzasottamAH
rAkzasEs tEH parivftaH sa tadA tu viBIzaRaH
baBO maDye prahfzwAnAM kalaBAnAm iva dvipaH
tataH saMcodayAno vE harIn rakzoraRapriyAn
uvAca vacanaM kAle kAlajYo rakzasAM varaH
eko 'yaM rAkzasendrasya parAyaRam iva sTitaH
etac CezaM balaM tasya kiM tizWata harISvarAH
asmin vinihate pApe rAkzase raRamUrDani
rAvaRaM varjayitvA tu Sezam asya balaM hatam
prahasto nihato vIro nikumBaS ca mahAbalaH
kumBakarRaS ca kumBaS ca DUmrAkzaS ca niSAcaraH
akampanaH supArSvaS ca cakramAlI ca rAkzasaH
kampanaH sattvavantaS ca devAntakanarAntakO
etAn nihatyAtibalAn bahUn rAkzasasattamAn
bAhuByAM sAgaraM tIrtvA laNGyatAM gozpadaM laGu
etAvad iha SezaM vo jetavyam iha vAnarAH
hatAH sarve samAgamya rAkzasA baladarpitAH
ayuktaM niDanaM kartuM putrasya janitur mama
GfRAm apAsya rAmArTe nihanyAM BrAtur Atmajam
hantukAmasya me bAzpaM cakSuS cEva niruDyate
tad evEza mahAbAhur lakzmaRaH Samayizyati
vAnarA GnantuM saMBUya BftyAn asya samIpagAn
iti tenAtiyaSasA rAkzasenABicoditAH
vAnarendrA jahfzire lANgalAni ca vivyaDuH
tatas te kapiSArdUlAH kzveqantaS ca muhur muhuH
mumucur viviDAn nAdAn meGAn dfzwveva barhiRaH
jAmbavAn api tEH sarvEH svayUTEr aBisaMvftaH
aSmaBis tAqayAm Asa naKEr dantES ca rAkzasAn
niGnantam fkzADipatiM rAkzasAs te mahAbalAH
parivavrur BayaM tyaktvA tam anekaviDAyuDAH
SarEH paraSuBis tIkzREH pawwasEr yazwitomarEH
jAmbavantaM mfDe jaGnur niGnantaM rAkzasIM camUm
sa saMprahAras tumulaH saMjajYe kapirAkzasAm
devAsurARAM krudDAnAM yaTA BImo mahAsvanaH
hanUmAn api saMkrudDaH sAlam utpAwya parvatAt
rakzasAM kadanaM cakre samAsAdya sahasraSaH
sa dattvA tumulaM yudDaM pitfvyasyendrajid yuDi
lakzmaRaM paravIraGnaM punar evAByaDAvata
tO prayudDO tadA vIrO mfDe lakzmaRarAkzasO
SarOGAn aBivarzantO jaGnatus tO parasparam
aBIkzRam antardaDatuH SarajAlEr mahAbalO
candrAdityAv ivozRAnte yaTA meGEs tarasvinO
na hy AdAnaM na saMDAnaM Danuzo vA parigrahaH
na vipramokzo bARAnAM na vikarzo na vigrahaH
na muzwipratisaMDAnaM na lakzyapratipAdanam
adfSyata tayos tatra yuDyatoH pARilAGavAt
cApavegapramuktES ca bARajAlEH samantataH
antarikze 'BisaMCanne na rUpARi cakASire
tamasA pihitaM sarvam AsId BImataraM mahat
na tadAnIiM vavO vAyur na jajvAla ca pAvakaH
svastyas tu lokeBya iti jajalpaS ca maharzayaH
saMpetuS cAtra saMprAptA ganDarvAH saha cAraREH
aTa rAkzasasiMhasya kfzRAn kanakaBUzaRAn
SarES caturBiH sOmitrir vivyADa caturo hayAn
tato 'pareRa Ballena sUtasya vicarizyataH
lAGavAd rAGavaH SrImAY SiraH kAyAd apAharat
nihataM sAraTiM dfzwvA samare rAvaRAtmajaH
prajahO samarodDarzaM vizaRRaH sa baBUva ha
vizaRRavadanaM dfzwvA rAkzasaM hariyUTapAH
tataH paramasaMhfzwo lakzmaRaM cAByapUjayan
tataH pramATI SaraBo raBaso ganDamAdanaH
amfzyamARAS catvAraS cakrur vegaM harISvarAH
te cAsya hayamuKyezu tUrRam utpatya vAnarAH
caturzu sumahAvIryA nipetur BImavikramAH
tezAm aDizWitAnAM tEr vAnarEH parvatopamEH
muKeByo ruDiraM vyaktaM hayAnAM samavartata
te nihatya hayAMs tasya pramaTya ca mahAraTam
punar utpatya vegena tasTur lakzmaRapArSvataH
sa hatASvAd avaplutya raTAn maTitasAraTeH
SaravarzeRa sOmitrim aByaDAvata rAvaRiH
tato mahendrapratimaMh sa lakzmaRaH; padAtinaM taM niSitEH SarottamEH
sfjantam AdO niSitAY SarottamAn; BfSaM tadA bARagaREr nyavArayat
sa hatASvo mahAtejA BUmO tizWan niSAcaraH
indrajit paramakrudDaH saMprajajvAla tejasA
tO DanvinO jiGAMsantAv anyonyam izuBir BfSam
vijayenABinizkrAntO vane gajavfzAv iva
nibarhayantaS cAnyonyaM te rAkzasavanOkasaH
BartAraM na jahur yudDe saMpatantas tatas tataH
sa lakzmaRaM samuddiSya paraM lAGavam AsTitaH
vavarza SaravarzARi varzARIva puraMdaraH
muktam indrajitA tat tu Saravarzam ariMdamaH
avArayad asaMBrAnto lakzmaRaH sudurAsadam
aBedyakacanaM matvA lakzmaRaM rAvaRAtmajaH
lalAwe lakzmaRaM bAREH supuNKEs triBir indrajit
aviDyat paramakrudDaH SIGram astraM pradarSayan
tEH pfzatkEr lalAwasTEH SuSuBe raGunandanaH
raRAgre samaraSlAGI triSfNga iva parvataH
sa taTApy ardito bARE rAkzasena mahAmfDe
tam ASu prativivyADa lakzmaRaH panaBiH SarEH
lakzmaRendrajitO vIrO mahAbalaSarAsanO
anyonyaM jaGnatur bAREr viSiKEr BImavikramO
tO parasparam aByetya sarvagAtrezu DanvinO
GorEr vivyaDatur bAREH kftaBAvAv uBO jaye
tasmE dfQataraM krudDo hatASvAya viBIzaRaH
vajrasparSasamAn paYca sasarjorasi mArgaRAn
te tasya kAyaM nirBidya rukmapuNKA nimittagAH
baBUvur lohitAdigDA rakwA iva mahoragAH
sa pitfvyasya saMkrudDa indrajic Caram Adade
uttamaM rakzasAM maDye yamadattaM mahAbalaH
taM samIkzya mahAtejA mahezuM tena saMhitam
lakzmaRo 'py Adade bARam anyaM BImaparAkramaH
kubereRa svayaM svapne yad dattam amitAtmanA
durjayaM durvizahyaM ca sendrEr api surAsurEH
tAByAM tO Danuzi SrezWe saMhitO sAyakottamO
vikfzyamARO vIrAByAM BfSaM jajvalatuH SriyA
tO BAsayantAv AkASaM DanurByAM viSiKO cyutO
muKena muKam Ahatya saMnipetatur ojasA
tO mahAgrahasaMkASAv anyonyaM saMnipatya ca
saMgrAme SataDA yAtO medinyAM vinipetatuH
SarO pratihatO dfzwvA tAv uBO raRamUrDani
vrIqito jAtarozO ca lakzmaRendrajitAv uBO
susaMrabDas tu sOmitrir astraM vAruRam Adade
rOdraM mahedrajid yudDe vyasfjad yuDi vizWitaH
tayoH sutumulaM yudDaM saMbaBUvAdButopamam
gaganasTAni BUtAni lakzmaRaM paryavArayan
BEravABirute BIme yudDe vAnararAkzasAm
BUtEr bahuBir AkASaM vismitEr AvftaM baBO
fzayaH pitaro devA ganDarvA garuRoragAH
SatakratuM puraskftya rarakzur lakzmaRaM raRe
aTAnyaM mArgaRaSrezWaM saMdaDe rAvaRAnujaH
hutASanasamasparSaM rAvaRAtmajadAruRam
supatram anuvfttANgaM suparvARaM susaMsTitam
suvarRavikftaM vIraH SarIrAntakaraM Saram
durAvAraM durvizahaM rAkzasAnAM BayAvaham
ASIvizavizapraKyaM devasaMGEH samarcitam
yena Sakro mahAtejA dAnavAn ajayat praBuH
purA devAsure yudDe vIryavAn harivAhanaH
tad Endram astraM sOmitriH saMyugezv aparAjitam
SaraSrezWaM DanuH SrezWe naraSrezWo 'BisaMdaDe
saMDAyAmitradalanaM vicakarza SarAsanam
sajyam Ayamya durDarSaH kAlo lokakzaye yaTA
saMDAya Danuzi SrezWe vikarzann idam abravIt
lakzmIvAMl lakzmaRo vAkyam arTasADakam AtmanaH
DarmAtmA satyasaMDaS ca rAmo dASaraTir yadi
pOruze cApratidvandvas tad enaM jahi rAvaRim
ity uktvA bARam AkarRaM vikfzya tam ajihmagam
lakzmaRaH samare vIraH sasarjendrajitaM prati
EndrAstreRa samAyujya lakzmaRaH paravIrahA
tac CiraH saSiras trARaM SrImaj jvalitakuRqalam
pramaTyendrajitaH kAyAt papAta DaraRItale
tad rAkzasatanUjasya CinnaskanDaM Siro mahat
tapanIyaniBaM BUmO dadfSe ruDirokzitam
hatas tu nipapAtASu DaraRyAM rAvaRAtmajaH
kavacI saSirastrARo viDvastaH saSarAsanaH
cukruSus te tataH sarve vAnarAH saviBIzaRAH
hfzyanto nihate tasmin devA vftravaDe yaTA
aTAntarikze BUtAnAm fzIRAM ca mahAtmanAm
aBijajYe ca saMnAdo ganDarvApsarasAm api
patitaM samaBijYAya rAkzasI sA mahAcamUH
vaDyamAnA diSo Beje hariBir jitakASiBiH
vanarEr vaDyamAnAs te SastrARy utsfjya rAkzasAH
laNkAm aBimuKAH sarve nazwasaMjYAH praDAvitAH
dudruvur bahuDA BItA rAkzasAH SataSo diSaH
tyaktvA praharaRAn sarve pawwasAsiparaSvaDAn
ke cil laNkAM paritrastAH pravizwA vAnarArditAH
samudre patitAH ke cit ke cit parvatam ASritAH
hatam indrajitaM dfzwvA SayAnaM samarakzitO
rAkzasAnAM sahasrezu na kaS cit pratyadfSyata
yaTAstaM gata Aditye nAvatizWanti raSmayaH
taTA tasmin nipatite rAkzasAs te gatA diSaH
SAntarakSmir ivAdityo nirvARa iva pAvakaH
sa baBUva mahAtejA vyapAsta gatajIvitaH
praSAntapIqA bahulo vinazwAriH praharzavAn
baBUva lokaH patite rAkzasendrasute tadA
harzaM ca Sakro BagavAn saha sarvEH surarzaBEH
jagAma nihate tasmin rAkzase pApakarmaRi
SudDA Apo naBaS cEva jahfzur dEtyadAnavAH
AjagmuH patite tasmin sarvalokaBayAvahe
UcuS ca sahitAH sarve devaganDarvadAnavAH
vijvarAH SAntakaluzA brAhmaRA vicarantv iti
tato 'Byanandan saMhfzwAH samare hariyUTapAH
tam apratibalaM dfzwvA hataM nErftapuMgavam
viBIzaRo hanUmAMS ca jAmbavAMS carkzayUTapaH
vijayenABinandantas tuzwuvuS cApi lakzmaRam
kzveqantaS ca nadantaS ca garjantaS ca plavaMgamAH
labDalakzA raGusutaM parivAryopatasTire
lANgUlAni praviDyantaH sPowayantaS ca vAnarAH
lakzmaRo jayatIty evaM vAkyaM vyaSrAvayaMs tadA
anyonyaM ca samASlizya kapayo hfzwamAnasAH
cakrur uccAvacaguRA rAGavASrayajAH kaTAH
tad asukaram aTABivIkzya hfzwAH; priyasuhfdo yuDi lakzmaRasya karma
paramam upalaBan manaHpraharzaM; vinihatam indraripuM niSamya devAH
ruDiraklinnagAtras tu lakzmaRaH SuBalakzaRaH
baBUva hfzwas taM hatvA SakrajetAram Ahave
tataH sa jAmbavantaM ca hanUmantaM ca vIryavAn
saMnivartya mahAtejAs tAMS ca sarvAn vanOkasaH
AjagAma tataH SIGraM yatra sugrIvarAGavO
viBIzaRam avazwaBya hanUmantaM ca lakzmaRaH
tato rAmam aBikramya sOmitrir aBivAdya ca
tasTO BrAtfsamIpasTaH SakrasyendrAnujo yaTA
Acacakze tadA vIro Goram indrajito vaDam
rAvaRas tu SiraS CinnaM lakzmaRena mahAtmanA
nyavedayata rAmAya tadA hfzwo viBIzaRaH
upaveSya tam utsaNge parizvajyAvapIqitam
mUrDni cEnam upAGrAya BUyaH saMspfSya ca tvaran
uvAca lakzmaRaM vAkyam ASvAsya puruzarzaBaH
kftaM paramakalyARaM karma duzkarakAriRA
niramitraH kfto 'smy adya niryAsyati hi rAvaRaH
balavyUhena mahatA SrutvA putraM nipAtitam
taM putravaDasaMtaptaM niryAntaM rAkzasADipam
balenAvftya mahatA nihanizyAmi durjayam
tvayA lakzmaRa nATena sItA ca pfTivI ca me
na duzprApA hate tv adya Sakrajetari cAhave
sa taM BrAtaram ASvAsya pArizvajya ca rAGavaH
rAmaH suzeRaM muditaH samABAzyedam abravIt
saSalyo 'yaM mahAprAjYaH sOmitrir mitravatsalaH
yaTA Bavati susvasTas taTA tvaM samupAcara
viSalyaH kriyatAM kzipraM sOmitriH saviBIzaRaH
kfza vAnarasEnyAnAM SUrARAM drumayoDinAm
ye cAnye 'tra ca yuDyantaH saSalyA vraRinas taTA
te 'pi sarve prayatnena kriyantAM suKinas tvayA
evam uktaH sa rAmeRa mahAtmA hariyUTapaH
lakzmaRAya dadO nastaH suzeRaH paramOzaDam
sa tasya ganDam AGrAya viSalyaH samapadyata
tadA nirvedanaS cEva saMrUQavraRa eva ca
viBIzaRa muKAnAM ca suhfdAM rAGavAjYayA
sarvavAnaramuKyAnAM cikitsAM sa tadAkarot
tataH prakftim Apanno hftaSalyo gatavyaTaH
sOmitrir muditas tatra kzaRena vigatajvaraH
taTEva rAmaH plavagADipas tadA; viBIzaRaS carkzapatiS ca jAmbavAn
avekzya sOmitrim arogam utTitaM; mudA sasEnyaH suciraM jaharzire
apUjayat karma sa lakzmaRasya; suduzkaraM dASaraTir mahAtmA
hfzwA baBUvur yuDi yUTapendrA; niSamya taM SakrajitaM nipAtitam
tataH pOlastya sacivAH SrutvA cendrajitaM hatam
Acacakzur aBijYAya daSagrIvAya savyaTAH
yudDe hato mahArAja lakzmaRena tavAtmajaH
viBIzaRasahAyena mizatAM no mahAdyute
SUraH SUreRa saMgamya saMyugezv aparAjitaH
lakzRanena hataH SUraH putras te vibuDendrajit
sa taM pratiBayaM SrutvA vaDaM putrasya dAruRam
Goram indrajitaH saMKye kaSmalaM prAviSan mahat
upalaBya cirAt saMjYAM rAjA rAkzasapuMgavaH
putraSokArdito dIno vilalApAkulendriyaH
hA rAkzasacamUmuKya mama vatsa mahAraTa
jitvendraM kaTam adya tvaM lakzmaRasya vaSaM gataH
nanu tvam izuBiH krudDo BindyAH kAlAntakAv api
mandarasyApi SfNgARi kiM punar lakzmaRaM raRe
adya vEvasvato rAjA BUyo bahumato mama
yenAdya tvaM mahAbAho saMyuktaH kAlaDarmaRA
eza panTAH suyoDAnAM sarvAmaragaRezv api
yaH kfte hanyate BartuH sa pumAn svargam fcCati
adya devagaRAH sarve lokapAlAs taTarzayaH
hatam indrajitaM dfzwvA suKaM svapsyanti nirBayAH
adya lokAs trayaH kftsnAH pfTivI ca sakAnanA
ekenendrajitA hInA SURyeva pratiBAti me
adya nErftakanyAyAM SrozyAmy antaHpure ravam
kareRusaMGasya yaTA ninAdaM girigahvare
yOvarAjyaM ca laNkAM ca rakzAMsi ca paraMtapa
mAtaraM mAM ca BAryAM ca kva gato 'si vihAya naH
mama nAma tvayA vIra gatasya yamasAdanam
pretakAryARi kAryARi viparIte hi vartase
sa tvaM jIvati sugrIve rAGave ca salakzmaRe
mama Salyam anudDftya kva gato 'si vihAya naH
evamAdivilApArtaM rAvaRaM rAkzasADipam
AviveSa mahAn kopaH putravyasanasaMBavaH
GoraM prakftyA rUpaM tat tasya kroDAgnimUrCitam
baBUva rUpaM rudrasya krudDasyeva durAsadam
tasya krudDasya netrAByAM prApatann asrabindavaH
dIptAByAm iva dIpAByAM sArcizaH snehabindavaH
dantAn vidaSatas tasya SrUyate daSanasvanaH
yantrasyAvezwyamAnasya mahato dAnavEr iva
kAlAgnir iva saMkrudDo yAM yAM diSam avEkzata
tasyAM tasyAM BayatrastA rAkzasAH saMnililyire
tam antakam iva krudDaM carAcaraciKAdizum
vIkzamARaM diSaH sarvA rAkzasA nopacakramuH
tataH paramasaMkrudDo rAvaRo rAkzasADipaH
abravId rakzasAM maDye saMstamBayizur Ahave
mayA varzasahasrARi caritvA duScaraM tapaH
tezu tezv avakASezu svayamBUH paritozitaH
tasyEva tapaso vyuzwyA prasAdAc ca svayamBuvaH
nAsureByo na deveByo BayaM mama kadA cana
kavacaM brahmadattaM me yad AdityasamapraBam
devAsuravimardezu na BinnaM vajraSaktiBiH
tena mAm adya saMyuktaM raTasTam iha saMyuge
pratIyAt ko 'dya mAm AjO sAkzAd api puraMdaraH
yat tadABiprasannena saSaraM kArmukaM mahat
devAsuravimardezu mama dattaM svayamBuvA
adya tUryaSatEr BImaM Danur utTApyatAM mahat
rAmalakzmaRayor eva vaDAya paramAhave
sa putravaDasaMtaptaH SUraH kroDavaSaM gataH
samIkzya rAvaRo budDyA sItAM hantuM vyavasyata
pratyavekzya tu tAmrAkzaH suGoro GoradarSanAn
dIno dInasvarAn sarvAMs tAn uvAca niSAcarAn
mAyayA mama vatsena vaYcanArTaM vanOkasAm
kiM cid eva hataM tatra sIteyam iti darSitam
tad idaM satyam evAhaM karizye priyam AtmanaH
vEdehIM nASayizyAmi kzatrabanDum anuvratAm
ity evam uktvA sacivAn Kaqgam ASu parAmfSat
udDftya guRasaMpannaM vimalAmbaravarcasaM
nizpapAta sa vegena saBAyAH sacivEr vftaH
rAvaRaH putraSokena BfSam AkulacetanaH
saMkrudDaH Kaqgam AdAya sahasA yatra mETilI
vrajantaM rAkzasaM prekzya siMhanAdaM pracukruSuH
UcuS cAnyonyam ASlizya saMkrudDaM prekzya rAkzasAH
adyEnaM tAv uBO dfzwvA BrAtarO pravyaTizyataH
lokapAlA hi catvAraH krudDenAnena nirjitAH
bahavaH SatravaS cAnye saMyugezv aBipAtitAH
tezAM saMjalpamAnAnAm aSokavanikAM gatAm
aBidudrAva vEdehIM rAvaRaH kroDamUrCitaH
vAryamARaH susaMkrudDaH suhfdBir hitabudDiBiH
aByaDAvata saMkrudDaH Ke graho rohiRIm iva
mETilI rakzyamARA tu rAkzasIBir aninditA
dadarSa rAkzasaM krudDaM nistriMSavaraDAriRam
taM niSAmya sanistriMSaM vyaTitA janakAtmajA
nivAryamARaM bahuSaH suhfdBir anivartinam
yaTAyaM mAm aBikrudDaH samaBidravati svayam
vaDizyati sanATAM mAm anATAm iva durmatiH
bahuSaS codayAm Asa BartAraM mAm anuvratAm
BAryA Bava ramasyeti pratyAKyAto 'Bavan mayA
so 'yaM mAm anupasTAnAd vyaktaM nErASyam AgataH
kroDamohasamAvizwo nihantuM mAM samudyataH
aTa vA tO naravyAGrO BrAtarO rAmalakzmaRO
mannimittam anAryeRa samare 'dya nipAtitO
aho Din mannimitto 'yaM vinASo rAjaputrayoH
hanUmato hi tadvAkyaM na kftaM kzudrayA mayA
yady ahaM tasya pfzWena tadAyAsam aninditA
nAdyEvam anuSoceyaM Bartur aNkagatA satI
manye tu hfdayaM tasyAH kOsalyAyAH Palizyati
ekaputrA yadA putraM vinazwaM Srozyate yuDi
sA hi janma ca bAlyaM ca yOvanaM ca mahAtmanaH
DarmakAryARi rUpaM ca rudatI saMsramizyati
nirASA nihate putre dattvA SrAdDam acetanA
agnim Arokzyate nUnam apo vApi pravekzyati
Dig astu kubjAm asatIM manTarAM pApaniScayAm
yannimittam idaM duHKaM kOsalyA pratipatsyate
ity evaM mETilIM dfzwvA vilapantIM tapasvinIm
rohiRIm iva candreRa vinA grahavaSaM gatAm
supArSvo nAma meDAvI rAvaRaM rAkzaseSvaram
nivAryamARaM sacivEr idaM vacanam abravIt
kaTaM nAma daSagrIva sAkzAd vESravaRAnuja
hantum icCasi vEdehIM kroDAd Darmam apAsya hi
veda vidyAvrata snAtaH svaDarmanirataH sadA
striyAH kasmAd vaDaM vIra manyase rAkzaseSvara
mETilIM rUpasaMpannAM pratyavekzasva pArTiva
tvam eva tu sahAsmABI rAGave kroDam utsfja
aByutTAnaM tvam adyEva kfzRapakzacaturdaSIm
kftvA niryAhy amAvAsyAM vijayAya balEr vftaH
SUro DImAn raTI KaqgI raTapravaram AsTitaH
hatvA dASaraTiM rAmaM BavAn prApsyati mETilIm
sa tad durAtmA suhfdA niveditaM; vacaH suDarmyaM pratigfhya rAvaRaH
gfhaM jagAmATa tataS ca vIryavAn; punaH saBAM ca prayayO suhfdvftaH
sa praviSya saBAM rAjA dInaH paramaduHKitaH
nizasAdAsane muKye siMhaH krudDa iva Svasan
abravIc ca tadA sarvAn balamuKyAn mahAbalaH
rAvaRaH prAYjalIn vAkyaM putravyasanakarSitaH
sarve BavantaH sarveRa hastyaSvena samAvftAH
niryAntu raTasaMGES ca pAdAtES copaSoBitAH
ekaM rAmaM parikzipya samare hantum arhaTa
prahfzwA SaravarzeRa prAvfwkAla ivAmbudAH
aTa vAhaM SarEr tIzkREr BinnagAtraM mahAraRe
BavadBiH Svo nihantAsmi rAmaM lokasya paSyataH
ity evaM rAkzasendrasya vAkyam AdAya rAkzasAH
niryayus te raTEH SIGraM nAgAnIkES ca saMvftAH
sa saMgrAmo mahABImaH sUryasyodayanaM prati
rakzasAM vAnarARAM ca tumulaH samapadyata
te gadABir vicitrABiH prAsEH KaqgEH paraSvaDEH
anyonyaM samare jaGnus tadA vAnararAkzasAH
mAtaMgaraTakUlasya vAjimatsyA DvajadrumAH
SarIrasaMGAwavahAH prasasruH SoRitApagAH
DvajavarmaraTAn aSvAn nAnApraharaRAni ca
AplutyAplutya samare vAnarendrA baBaYjire
keSAn karRalalAwAMS ca nAsikAS ca plavaMgamAH
rakzasAM daSanEs tIkzREr naKES cApi vyakartayan
ekEkaM rAkzasaM saMKye SataM vAnarapuMgavAH
aByaDAvanta PalinaM vfkzaM Sakunayo yaTA
taTA gadABir gurvIBiH prAsEH KaqgEH paraSvaDEH
nirjaGnur vAnarAn GorAn rAkzasAH parvatopamAH
rAkzasEr vaDyamAnAnAM vAnarARAM mahAcamUH
SaraRyaM SaraRaM yAtA rAmaM daSaraTAtmajam
tato rAmo mahAtejA Danur AdAya vIryavAn
praviSya rAkzasaM sEnyaM SaravarzaM vavarza ha
pravizwaM tu tadA rAmaM meGAH sUryam ivAmbare
nABijagmur mahAGoraM nirdahantaM SarAgninA
kftAny eva suGorARi rAmeRa rajanIcarAH
raRe rAmasya dadfSuH karmARy asukarARi ca
cAlayantaM mahAnIkaM viDamantaM mahAraTAn
dadfSus te na vE rAmaM vAtaM vanagataM yaTA
CinnaM BinnaM SarEr dagDaM praBagnaM SastrapIqitam
balaM rAmeRa dadfSur na ramaM SIGrakAriRam
praharantaM SarIrezu na te paSyanti rABavam
indriyArTezu tizWantaM BUtAtmAnam iva prajAH
eza hanti gajAnIkam eza hanti mahAraTAn
eza hanti SarEs tIkzREH padAtIn vAjiBiH saha
iti te rAkzasAH sarve rAmasya sadfSAn raRe
anyonyakupitA jaGnuH sAdfSyAd rAGavasya te
na te dadfSire rAmaM dahantam arivAhinIm
mohitAH paramAstreRa gAnDarveRa mahAtmanA
te tu rAma sahasrARi raRe paSyanti rAkzasAH
punaH paSyanti kAkutsTam ekam eva mahAhave
BramantIM kAYcanIM kowiM kArmukasya mahAtmanaH
alAtacakrapratimAM dadfSus te na rAGavam
SarIranABisattvArciH SarAraM nemikArmukam
jyAGozatalanirGozaM tejobudDiguRapraBam
divyAstraguRaparyantaM niGnantaM yuDi rAkzasAn
dadfSU rAmacakraM tat kAlacakram iva prajAH
anIkaM daSasAhasraM raTAnAM vAtaraMhasAm
azwAdaSasahasrARi kuYjarARAM tarasvinAm
caturdaSasahasrARi sArohARAM ca vAjinAm
pUrRe Satasahasre dve rAkzasAnAM padAtinAm
divasasyAzwame BAge SarEr agniSiKopamEH
hatAny ekena rAmeRa rakzasAM kAmarUpiRAm
te hatASvA hataraTAH SrAntA vimaTitaDvajAH
aBipetuH purIM laNkAM hataSezA niSAcarAH
hatEr gajapadAty aSvEs tad baBUva raRAjiram
AkrIqaBUmI rudrasya krudDasyeva pinAkinaH
tato devAH saganDarvAH sidDAS ca paramarzayaH
sADu sADv iti rAmasya tat karma samapUjayan
abravIc ca tadA rAmaH sugrIvaM pratyanantaram
etad astrabalaM divyaM mama vA tryambakasya vA
nihatya tAM rAkzasavAhinIM tu; rAmas tadA Sakrasamo mahAtmA
astrezu Sastrezu jitaklamaS ca; saMstUyate devagaREH prahfzwEH
tAni nAgasahasrARi sArohARAM ca vAjinAm
raTAnAM cAgnivarRAnAM saDvajAnAM sahasraSaH
rAkzasAnAM sahasrARi gadApariGayoDinAm
kAYcanaDvajacitrARAM SUrARAM kAmarUpiRAm
nihatAni SarEs tIkzREs taptakAYcanaBUzaREH
rAvaRena prayuktAni rAmeRAklizwakarmaRA
dfzwvA SrutvA ca saMBrAntA hataSezA niSAcarAH
rAkzasyaS ca samAgamya dInAS cintApariplutAH
viDavA hataputrAS ca kroSantyo hatabAnDavAH
rAkzasyaH saha saMgamya duHKArtAH paryadevayan
kaTaM SUrpaRaKA vfdDA karAlA nirRatodarI
AsasAda vane rAmaM kandarpam iva rUpiRam
sukumAraM mahAsattvaM sarvaBUtahite ratam
taM dfzwvA lokavaDyA sA hInarUpA prakAmitA
kaTaM sarvaguREr hInA guRavantaM mahOjasaM
sumuKaM durmuKI rAmaM kAmayAm Asa rAkzasI
janasyAsyAlpaBAgyatvAt palinI SvetamUrDajA
akAryam apahAsyaM ca sarvalokavigarhitam
rAkzasAnAM vinASAya dUzaRasya Karasya ca
cakArApratirUpA sA rAGavasya praDarzaRam
tan nimittam idaM vEraM rAvaRena kftaM mahat
vaDAya nItA sA sItA daSagrIveRa rakzasA
na ca sItAM daSagrIvaH prApnoti janakAtmajAm
badDaM balavatA vEram akzayaM rAGaveRa ha
vEdehIM prArTayAnaM taM virADaM prekzya rAkzasaM
hatam ekena rAmeRa paryAptaM tannidarSanam
caturdaSasahasrARi rakzasAM BImakarmaRAm
nihatAni janasTAne SarEr agniSiKopamEH
KaraS ca nihataH saMKye dUzaRas triSirAs taTA
SarEr AdityasaMkASEH paryAptaM tannidarSanam
hato yojanabAhuS ca kabanDo ruDirASanaH
kroDArto vinadan so 'Ta paryAptaM tannidarSanam
jaGAna balinaM rAmaH sahasranayanAtmajam
bAlinaM meGasaMkASaM paryAptaM tannidarSanam
fSyamUke vasaY SEle dIno BagnamanoraTaH
sugrIvaH sTApito rAjye paryAptaM tannidarSanam
DarmArTasahitaM vAkyaM sarvezAM rakzasAM hitam
yuktaM viBIzaRenoktaM mohAt tasya na rocate
viBIzaRavacaH kuryAd yadi sma DanadAnujaH
SmaSAnaBUtA duHKArtA neyaM laNkA purI Bavet
kumBakarRaM hataM SrutvA rAGaveRa mahAbalam
priyaM cendrajitaM putraM rAvaRo nAvabuDyate
mama putro mama BrAtA mama BartA raRe hataH
ity evaM SrUyate Sabdo rAkzasAnAM kule kule
raTAS cASvAS ca nAgAS ca hatAH SatasahasraSaH
raRe rAmeRa SUreRa rAkzasAS ca padAtayaH
rudro vA yadi vA vizRur mahendro vA SatakratuH
hanti no rAmarUpeRa yadi vA svayam antakaH
hatapravIrA rAmeRa nirASA jIvite vayam
apaSyantyo BayasyAntam anATA vilapAmahe
rAmahastAd daSagrIvaH SUro dattavaro yuDi
idaM BayaM mahAGoram utpannaM nAvabuDyate
na devA na ca ganDarvA na piSAcA na rAkasAH
upasfzwaM paritrAtuM SaktA rAmeRa saMyuge
utpAtAS cApi dfSyante rAvaRasya raRe raRe
kaTayizyanti rAmeRa rAvaRasya nibarhaRam
pitAmahena prItena devadAnavarAkzasEH
rAvaRasyABayaM dattaM mAnuzeByo na yAcitam
tad idaM mAnuzAn manye prAptaM niHsaMSayaM Bayam
jIvitAntakaraM GoraM rakzasAM rAvaRasya ca
pIqyamAnAs tu balinA varadAnena rakzasA
dIptEs tapoBir vibuDAH pitAmaham apUjayan
devatAnAM hitArTAya mahAtmA vE pitAmahaH
uvAca devatAH sarvA idaM tuzwo mahad vacaH
adya praBfti lokAMs trIn sarve dAnavarAkzasAH
Bayena prAvftA nityaM vicarizyanti SASvatam
dEvatEs tu samAgamya sarvES cendrapurogamEH
vfzaDvajas tripurahA mahAdevaH prasAditaH
prasannas tu mahAdevo devAn etad vaco 'bravIt
utpatsyati hitArTaM vo nArI rakzaHkzayAvahA
ezA devEH prayuktA tu kzud yaTA dAnavAn purA
Bakzayizyati naH sItA rAkzasaGnI sarAvaRAn
rAvaRasyApanItena durvinItasya durmateH
ayaM nizwAnako GoraH Sokena samaBiplutaH
taM na paSyAmahe loke yo naH SaraRado Bavet
rAGaveRopasfzwAnAM kAleneva yugakzaye
itIva sarvA rajanIcarastriyaH; parasparaM saMpariraBya bAhuBiH
vizedur ArtAtiBayABipIqitA; vinedur uccES ca tadA sudAruRam
ArtAnAM rAkzasInAM tu laNkAyAM vE kule kule
rAvaRaH karuRaM SabdaM SuSrAva pariveditam
sa tu dIrGaM viniSvasya muhUrtaM DyAnam AsTitaH
baBUva paramakrudDo rAvaRo BImadarSanaH
saMdaSya daSanEr ozWaM kroDasaMraktalocanaH
rAkzasEr api durdarSaH kAlAgnir iva mUrCitaH
uvAca ca samIpasTAn rAkzasAn rAkzaseSvaraH
BayAvyaktakaTAMs tatra nirdahann iva cakzuzA
mahodaraM mahApArSvaM virUpAkzaM ca rAkzasaM
SIGraM vadata sEnyAni niryAteti mamAjYayA
tasya tadvacanaM SrutvA rAkzasAs te BayArditAH
codayAm Asur avyagrAn rAkzasAMs tAn nfpAjYayA
te tu sarve taTety uktvA rAkzasA GoradarSanAH
kftasvastyayanAH sarve rAvaRABimuKA yayuH
pratipUjya yaTAnyAyaM rAvaRaM te mahAraTAH
tasTuH prAYjalayaH sarve Bartur vijayakANkziRaH
aTovAca prahasyEtAn rAvaRaH kroDamUrCitaH
mahodaramahApArSvO virUpAkzaM ca rAkzasaM
adya bAREr DanurmuktEr yugAntAdityasaMniBEH
rAGavaM lakzmaRaM cEva nezyAmi yamasADanam
Karasya kumBakarRasya prahastendrajitos taTA
karizyAmi pratIkAram adya SatruvaDAd aham
nEvAntarikzaM na diSo na nadyo nApi sAgaraH
prakASatvaM gamizyAmi madbARajaladAvftAH
adya vAnarayUTAnAM tAni yUTAni BAgaSaH
DanuHsamudrAd udBUtEr maTizyAmi SarormiBiH
vyAkoSapadmacakrARi padmakesaravarcasAm
adya yUTatawAkAni gajavat pramaTAmy aham
saSarEr adya vadanEH saMKye vAnarayUTapAH
maRqayizyanti vasuDAM sanAlEr iva paNkalEH
adya yudDapracaRqAnAM harIRAM drumayoDinAm
muktenEkezuRA yudDe BetsyAmi ca SataMSatam
hato BartA hato BrAtA yAsAM ca tanayA hatAH
vaDenAdya ripos tAsAM karmomy asrapramArjanam
adya madbARanirBinnEH prakIrREr gatacetanEH
karomi vAnarEr yudDe yatnAvekzya talAM mahIm
adya gomAyavo gfDrA ye ca mAMsASino 'pare
sarvAMs tAMs tarpayizyAmi SatrumAMsEH SarArditEH
kalpyatAM me raTaSIGraM kzipram AnIyatAM DanuH
anuprayAntu mAM yudDe ye 'vaSizwA niSAcarAH
tasya tadvacanaM SrutvA mahApArSvo 'bravId vacaH
balADyakzAn sTitAMs tatra balaM saMtvaryatAm iti
balADyakzAs tu saMrabDA rAkzasAMs tAn gfhAd gfhAt
codayantaH pariyayur laNkAM laGuparAkramAH
tato muhUrtAn nizpetU rAkzasA BImavikramAH
nardanto BImavadanA nAnApraharaREr BujEH
asiBiH pawwasEH SUlEr galABir musalEr halEH
SaktiBis tIkzRaDArABir mahadBiH kUwamudgarEH
yazwiBir vimalES cakrEr niSitES ca paraSvaDEH
BiRqipAlEH SataGnIBir anyES cApi varAyuDEH
aTAnayan balADyakzAS catvAro rAvaRAjYayA
drutaM sUtasamAyuktaM yuktAzwaturagaM raTam
Aruroha raTaM divyaM dIpyamAnaM svatejasA
rAvaRaH sattvagAmBIryAd dArayann iva medinIm
rAvaRenAByanujYAtO mahApArSvamahodarO
virUpAkzaS ca durDarzo raTAn Aruruhus tadA
te tu hfzwA vinardanto Bindata iva medinIm
nAdaM GoraM vimuYcanto niryayur jayakANkziRaH
tato yudDAya tejasvI rakzogaRabalEr vftaH
niryayAv udyataDanuH kAlAntakayamomapaH
tataH prajavanASvena raTena sa mahAraTaH
dvAreRa niryayO tena yatra tO rAmalakzmaRO
tato nazwapraBaH sUryo diSaS ca timirAvftAH
dvijAS ca nedur GorAS ca saMcacAla ca medinI
vavarza ruDiraM devaS casKaluS ca turaMgamAH
DvajAgre nyapatad gfDro vineduS cASivaM SivAH
nayanaM cAsPurad vAmaM savyo bAhur akampata
vivarRavadanaS cAsIt kiM cid aBraSyata svaraH
tato nizpatato yudDe daSagrIvasya rakzasaH
raRe niDanaSaMsIni rUpARy etAni jajYire
antarikzAt papAtolkA nirGAtasamanisvanA
vinedur aSivaM gfDrA vAyasEr anunAditAH
etAn acintayan GorAn utpAtAn samupasTitAn
niryayO rAvaRo mohAd vaDArTI kAlacoditaH
tezAM tu raTaGozeRa rAkzasAnAM mahAtmanAm
vAnarARAm api camUr yudDAyEvAByavartata
tezAM sutumulaM yudDaM baBUva kapirakzasAm
anyonyam AhvayAnAnAM krudDAnAM jayam icCatAm
tataH krudDo daSagrIvaH SarEH kAYcanaBUzaREH
vAnarARAm anIkezu cakAra kadanaM mahat
nikfttaSirasaH ke cid rAvaRena valImuKAH
nirucCvAsA hatAH ke cit ke cit pArSvezu dAritAH
ke cid viBinnaSirasaH ke cic cakzurvivarjitAH
daSAnanaH kroDavivfttanetro; yato yato 'Byeti raTena saMKye
tatas tatas tasya SarapravegaM; soQuM na Sekur hariyUTapAs te
taTA tEH kfttagAtrEs tu daSagrIveRa mArgaREH
baBUva vasuDA tatra prakIrRA hariBir vftA
rAvaRasyAprasahyaM taM SarasaMpAtam ekataH
na SekuH sahituM dIptaM pataMgA iva pAvakam
te 'rditA niSitEr bAREH kroSanto vipradudruvuH
pAvakArciHsamAvizwA dahyamAnA yaTA gajAH
plavaMgAnAm anIkAni mahABrARIva mArutaH
sa yayO samare tasmin viDaman rAvaRaH SarEH
kadanaM tarasA kftvA rAkzasendro vanOkasAm
AsasAda tato yudDe rAGavaM tvaritas tadA
sugrIvas tAn kapIn dfzwvA BagnAn vidravato raRe
gulme suzeRaM nikzipya cakre yudDe drutaM manaH
AtmanaH sadfSaM vIraM sa taM nikzipya vAnaram
sugrIvo 'BimuKaH SatruM pratasTe pAdapAyuDaH
pArSvataH pfzWataS cAsya sarve yUTADipAH svayam
anujahrur mahASElAn viviDAMS ca mahAdrumAn
sa nadan yuDi sugrIvaH svareRa mahatA mahAn
pAtayan viviDAMS cAnyAY jaGAnottamarAkzasAn
mamarda ca mahAkAyo rAkzasAn vAnareSvaraH
yugAntasamaye vAyuH pravfdDAn agamAn iva
rAkzasAnAm anIkezu SElavarzaM vavarza ha
aSvavarzaM yaTA meGaH pakzisaMGezu kAnane
kapirAjavimuktEs tEH SElavarzEs tu rAkzasAH
vikIrRaSirasaH petur nikfttA iva parvatAH
aTa saMkzIyamARezu rAkzasezu samantataH
sugrIveRa praBagnezu patatsu vinadatsu ca
virUpAkzaH svakaM nAma DanvI viSrAvya rAkzasaH
raTAd Aplutya durDarzo gajaskanDam upAruhat
sa taM dviradam Aruhya virUpAkzo mahAraTaH
vinadan BImanirhrAlaM vAnarAn aByaDAvata
sugrIve sa SarAn GorAn visasarja camUmuKe
sTApayAm AsA codvignAn rAkzasAn saMpraharzayan
so 'tividDaH SitEr bAREH kapIndras tena rakzasA
cukroDa ca mahAkroDo vaDe cAsya mano daDe
tataH pAdapam udDftya SUraH saMpraDane hariH
aBipatya jaGAnAsya pramuKe taM mahAgajam
sa tu prahArABihataH sugrIveRa mahAgajaH
apAsarpad DanurmAtraM nizasAda nanAda ca
gajAt tu maTitAt tUrRam apakramya sa vIryavAn
rAkzaso 'BimuKaH SatruM pratyudgamya tataH kapim
ArzaBaM carmaKaqgaM ca pragfhya laGuvikramaH
Bartsayann iva sugrIvam AsasAda vyavasTitam
sa hi tasyABisaMkrudDaH pragfhya mahatIM SilAm
virUpAkzAya cikzepa sugrIvo jaladopamAm
sa tAM SilAm ApatantIM dfzwvA rAkzasapuMgavaH
apakramya suvikrAntaH Kaqgena prAharat tadA
tena Kaqgena saMkrudDaH sugrIvasya camUmuKe
kavacaM pAtayAm Asa sa KaqgABihato 'patat
sa samutTAya patitaH kapis tasya vyasarjayat
talaprahAram aSaneH samAnaM BImanisvanam
talaprahAraM tad rakzaH sugrIveRa samudyatam
nEpuRyAn mocayitvEnaM muzwinorasy atAqayat
tatas tu saMkrudDataraH sugrIvo vAnareSvaraH
mokzitaM cAtmano dfzwvA prahAraM tena rakzasA
sa dadarSAntaraM tasya virUpAkzasya vAnaraH
tato nyapAtayat kroDAc CaNKadeSe mahAtalam
mahendrASanikalpena talenABihataH kzitO
papAta ruDiraklinnaH SoRitaM sa samudvaman
vivfttanayanaM kroDAt saPena ruDirAplutam
dadfSus te virUpAkzaM virUpAkzataraM kftam
sPurantaM parivarjantaM pArSvena ruDirokzitam
karuRaM ca vinardAntaM dadfSuH kapayo ripum
taTA tu tO saMyati saMprayuktO; tarasvinO vAnararAkzasAnAm
balArRavO sasvanatuH saBImaM; mahArRavO dvAv iva BinnavelO
vinASitaM prekzya virUpanetraM; mahAbalaM taM haripArTivena
balaM samastaM kapirAkzasAnAm; unmattagaNgApratimaM baBUva
hanyamAne bale tUrRam anyonyaM te mahAmfDe
sarasIva mahAGarme sUpakzIRe baBUvatuH
svabalasya viGAtena virUpAkzavaDena ca
baBUva dviguRaM krudDo rAvaRo rAkzasADipaH
prakzIRaM tu balaM dfzwvA vaDyamAnaM valImuKEH
baBUvAsya vyaTA yudDe prekzya dEvaviparyayam
uvAca ca samIpasTaM mahodaram ariMdamam
asmin kAle mahAbAho jayASA tvayi me sTitA
jahi SatrucamUM vIra darSayAdya parAkramam
BartfpiRqasya kAlo 'yaM nirvezwuM sADu yuDyatAm
evam uktas taTety uktvA rAkzasendraM mahodaraH
praviveSArisenAM sa pataMga iva pAvakam
tataH sa kadanaM cakre vAnarARAM mahAbalaH
BartfvAkyena tejasvI svena vIryeRa coditaH
praBagnAM samare dfzwvA vAnarARAM mahAcamUm
aBidudrAva sugrIvo mahodaram anantaram
pragfhya vipulAM GorAM mahIDara samAM SilAm
cikzepa ca mahAtejAs tad vaDAya harISvaraH
tAm ApatantIM sahasA SilAM dfzwvA mahodaraH
asaMBrAntas tato bAREr nirbiBeda durAsadAm
rakzasA tena bAROGEr nikfttA sA sahasraDA
nipapAta SilABUmO gfDracakram ivAkulam
tAM tu BinnAM SilAM dfzwvA sugrIvaH kroDamUrCitaH
sAlam utpAwya cikzepa rakzase raRamUrDani
SarES ca vidadArEnaM SUraH parapuraMjayaH
sa dadarSa tataH krudDaH pariGaM patitaM Buvi
AviDya tu sa taM dIptaM pariGaM tasya darSayan
pariGAgreRa vegena jaGAnAsya hayottamAn
tasmAd DatahayAd vIraH so 'vaplutya mahAraTAt
gadAM jagrAha saMkrudDo rAkzaso 'Ta mahodaraH
gadApariGahastO tO yuDi vIrO samIyatuH
nardantO govfzapraKyO GanAv iva savidyutO
AjaGAna gadAM tasya pariGeRa harISvaraH
papAta sa gadodBinnaH pariGas tasya BUtale
tato jagrAha tejasvI sugrIvo vasuDAtalAt
AyasaM musalaM GoraM sarvato hemaBUzitam
taM samudyamya cikzepa so 'py anyAM vyAkzipad gadAm
BinnAv anyonyam AsAdya petatur DaraRItale
tato BagnapraharaRO muzwiByAM tO samIyatuH
tejo balasamAvizwO dIptAv iva hutASanO
jaGnatus tO tadAnyonyaM nedatuS ca punaH punaH
talES cAnyonyam Ahatya petatur DaraRItale
utpetatus tatas tUrRaM jaGnatuS ca parasparam
BujES cikzepatur vIrAv anyonyam aparAjitO
AjahAra tadA Kagqam adUraparivartinam
rAkzasaS carmaRA sArDaM mahAvego mahodaraH
taTEva ca mahAKaqgaM carmaRA patitaM saha
jagrAha vAnaraSrezWaH sugrIvo vegavattaraH
tO tu rozaparItANgO nardantAv aByaDAvatAm
udyatAsI raRe hfzwO yuDi SastraviSAradO
dakziRaM maRqalaM coBO tO tUrRaM saMparIyatuH
anyonyam aBisaMkrudDO jaye praRihitAv uBO
sa tu SUro mahAvego vIryaSlAGI mahodaraH
mahAcarmaRi taM KaqgaM pAtayAm Asa durmatiH
lagnam utkarzataH KaqgaM Kaqgena kapikuYjaraH
jahAra saSiras trARaM kuRqalopahitaM SiraH
nikfttaSirasas tasya patitasya mahItale
tad balaM rAkzasendrasya dfzwvA tatra na tizWati
hatvA taM vAnarEH sArDaM nanAda mudito hariH
cukroDa ca daSagrIvo baBO hfzwaS ca rAGavaH
mahodare tu nihate mahApArSvo mahAbalaH
aNgadasya camUM BImAM kzoBayAm Asa sAyakEH
sa vAnarARAM muKyAnAm uttamANgAni sarvaSaH
pAtayAm Asa kAyeByaH PalaM vfntAd ivAnilaH
kezAM cid izuBir bAhUn skanDAMS ciCeda rAkzasaH
vAnarARAM susaMkrudDaH pArSvaM kezAM vyadArayat
te 'rditA bARavarzeRa mahApArSvena vAnarAH
vizAdavimuKAH sarve baBUvur gatacetasaH
nirIkzya balam udvignam aNgado rAkzasArditam
vegaM cakre mahAbAhuH samudra iva parvaRi
AyasaM pariGaM gfhya sUryaraSmisamapraBam
samare vAnaraSrezWo mahApArSve nyapAtayat
sa tu tena prahAreRa mahApArSvo vicetanaH
sasUtaH syandanAt tasmAd visaMjYaH prApatad Buvi
sarkzarAjas tu tejasvI nIlAYjanacayopamaH
nizpatya sumahAvIryaH svAd yUTAn meGasaMniBAt
pragfhya giriSfNgABAM krudDaH sa vipulAM SilAm
aSvAY jaGAna tarasA syandanaM ca baBaYja tam
muhUrtAl labDasaMjYas tu mahApArSvo mahAbalaH
aNgadaM bahuBir bAREr BUyas taM pratyaviDyata
jAmbavantaM triBir bAREr AjaGAna stanAntare
fkzarAjaM gavAkzaM ca jaGAna bahuBiH SarEH
gavAkzaM jAmbavantaM ca sa dfzwvA SarapIqitO
jagrAha pariGaM Goram aNgadaH kroDamUrCitaH
tasyANgadaH prakupito rAkzasasya tam AyasaM
dUrasTitasya pariGaM raviraSmisamapraBam
dvAByAM BujAByAM saMgfhya BrAmayitvA ca vegavAn
mahApArSvAya cikzepa vaDArTaM vAlinaH sutaH
sa tu kzipto balavatA pariGas tasya rakzasaH
DanuS ca saSaraM hastAc CirastraM cApy apAtayat
taM samAsAdya vegena vAliputraH pratApavAn
talenAByahanat krudDaH karRamUle sakuRqale
sa tu krudDo mahAvego mahApArSvo mahAdyutiH
kareREkena jagrAha sumahAntaM paraSvaDam
taM tElaDOtaM vimalaM SElasAramayaM dfQam
rAkzasaH paramakrudDo vAliputre nyapAtayat
tena vAmAMsaPalake BfSaM pratyavapAtitam
aNgado mokzayAm Asa sarozaH sa paraSvaDam
sa vIro vajrasaMkASam aNgado muzwim AtmanaH
saMvartayan susaMkrudDaH pitus tulyaparAkramaH
rAkzasasya stanAByASe marmajYo hfdayaM prati
indrASanisamasparSaM sa muzwiM vinyapAtayat
tena tasya nipAtena rAkzasasya mahAmfDe
paPAla hfdayaM cASu sa papAta hato Buvi
tasmin nipatite BUmO tat sEnyaM saMpracukzuBe
aBavac ca mahAn kroDaH samare rAvaRasya tu
mahodaramahApArSvO hatO dfzwvA tu rAkzasO
tasmiMS ca nihate vIre virUpAkze mahAbale
AviveSa mahAn kroDo rAvaRaM tu mahAmfDe
sUtaM saMcodayAm Asa vAkyaM cedam uvAca ha
nihatAnAm amAtyAnAM rudDasya nagarasya ca
duHKam ezo 'panezyAmi hatvA tO rAmalakzmaRO
rAmavfkzaM raRe hanmi sItApuzpaPalapradam
praSAKA yasya sugrIvo jAmbavAn kumudo nalaH
sa diSo daSa GozeRa raTasyAtiraTo mahAn
nAdayan prayayO tUrRaM rAGavaM cAByavartata
pUritA tena Sabdena sanadIgirikAnanA
saMcacAla mahI sarvA savarAhamfgadvipA
tAmasaM sumahAGoraM cakArAstraM sudAruRam
nirdadAha kapIn sarvAMs te prapetuH samantataH
tAny anIkAny anekAni rAvaRasya SarottamEH
dfzwvA BagnAni SataSo rAGavaH paryavasTitaH
sa dadarSa tato rAmaM tizWantam aparAjitam
lakzmaRena saha BrAtrA vizRunA vAsavaM yaTA
AliKantam ivAkASam avazwaBya mahad DanuH
padmapatraviSAlAkzaM dIrGabAhum ariMdamam
vAnarAMS ca raRe BagnAn ApatantaM ca rAvaRam
samIkzya rAGavo hfzwo maDye jagrAha kArmukam
visPArayitum AreBe tataH sa Danur uttamam
mahAvegaM mahAnAdaM nirBindann iva medinIm
tayoH SarapaTaM prApya rAvaRo rAjaputrayoH
sa baBUva yaTA rAhuH samIpe SaSisUryayoH
rAvaRasya ca bAROGE rAmavisParitena ca
Sabdena rAkzasAs tena petuS ca SataSas tadA
tam icCan praTamaM yodDuM lakzmaRo niSitEH SarEH
mumoca Danur Ayamya SarAn agniSiKopamAn
tAn muktamAtrAn AkASe lakzmaRena DanuzmatA
bARAn bAREr mahAtejA rAvaRaH pratyavArayat
ekam ekena bARena triBis trIn daSaBir daSa
lakzmaRasya pracicCeda darSayan pARilAGavam
aByatikramya sOmitriM rAvaRaH samitiMjayaH
AsasAda tato rAmaM sTitaM SElam ivAcalam
sa saMKye rAmam AsAdya kroDasaMraktalocanaH
vyasfjac CaravarRAni rAvaRo rAGavopari
SaraDArAs tato rAmo rAvaRasya DanuScyutAH
dfzwvEvApatitAH SIGraM BallAY jagrAha satvaram
tAY SarOGAMs tato BallEs tIkzRES cicCeda rAGavaH
dIpyamAnAn mahAvegAn krudDAn ASIvizAn iva
rAGavo rAvaRaM tUrRaM rAvaRo rAGavaM taTA
anyonyaM viviDEs tIkzREH SarEr aBivavarzatuH
ceratuS ca ciraM citraM maRqalaM savyadakziRam
bARavegAn samudIkzya samarezv aparAjitO
tayor BUtAni vitrezur yugapat saMprayuDyatoH
rOdrayoH sAyakamucor yamAntakanikASayoH
saMtataM viviDEr bAREr baBUva gaganaM tadA
GanEr ivAtapApAye vidyunmAlAsamAkulEH
gavAkzitam ivAkASaM baBUva SUravfzwiBiH
mahAvegEH sutIkzRAgrEr gfDrapatrEH suvAjitEH
SarAnDakAraM tO BImaM cakratuH paramaM tadA
gate 'staM tapane cApi mahAmeGAv ivotTitO
baBUva tumulaM yudDam anyonyavaDakANkziRoH
anAsAdyam acintyaM ca vftravAsavayor iva
uBO hi paramezvAsAv uBO SastraviSAradO
uBO cAstravidAM muKyAv uBO yudDe viceratuH
uBO hi yena vrajatas tena tena SarormayaH
Urmayo vAyunA vidDA jagmuH sAgarayor iva
tataH saMsaktahastas tu rAvaRo lokarAvaRaH
nArAcamAlAM rAmasya lalAwe pratyamuYcata
rOdracApaprayuktAM tAM nIlotpaladalapraBAm
SirasA DArayan rAmo na vyaTAM pratyapadyata
aTa mantrAn api japan rOdram astram udIrayan
SarAn BUyaH samAdAya rAmaH kroDasamanvitaH
mumoca ca mahAtejAS cApam Ayamya vIryavAn
tAY SarAn rAkzasendrAya cikzepAcCinnasAyakaH
te mahAmeGasaMkASe kavace patitAH SarAH
avaDye rAkzasendrasya na vyaTAM janayaMs tadA
punar evATa taM rAmo raTasTaM rAkzasADipam
lalAwe paramAstreRa sarvAstrakuSalo 'Binat
te BittvA bARarUpARi paYcaSIrzA ivoragAH
Svasanto viviSur BUmiM rAvaRapratikUlatAH
nihatya rAGavasyAstraM rAvaRaH kroDamUrCitaH
AsuraM sumahAGoram anyad astraM samAdade
siMhavyAGramuKAMS cAnyAn kaNkakAka muKAn api
gfDraSyenamuKAMS cApi sfgAlavadanAMs taTA
IhAmfgamuhAMS cAnyAn vyAditAsyAn BayAvahAn
paYcAsyAMl lelihAnAMS ca sasarja niSitAY SarAn
SarAn KaramuKAMS cAnyAn varAhamuKasaMsTitAn
SvAnakukkuwavaktrAMS ca makarASIvizAnanAn
etAMS cAnyAMS ca mAyABiH sasarja niSitAY SarAn
rAmaM prati mahAtejAH krudDaH sarpa iva Svasan
AsureRa samAvizwaH so 'streRa raGunandanaH
sasarjAstraM mahotsAhaH pAvakaM pAvakopamaH
agnidIptamuKAn bARAMs taTA sUryamuKAn api
candrArDacandravaktrAMS ca DUmaketumuKAn api
grahanakzatravarRAMS ca maholkA muKasaMsTitAn
vidyujjihvopamAMS cAnyAn sasarja niSitAY SarAn
te rAvaRaSarA GorA rAGavAstrasamAhatAH
vilayaM jagmur AkASe jagmuS cEva sahasraSaH
tad astraM nihataM dfzwvA rAmeRAklizwakarmaRA
hfzwA nedus tataH sarve kapayaH kAmarUpiRaH
tasmin pratihate 'stre tu rAvaRo rAkzasADipaH
kroDaM ca dviguRaM cakre kroDAc cAstram anantaram
mayena vihitaM rOdram anyad astraM mahAdyutiH
utsrazwuM rAvaRo GoraM rAGavAya pracakrame
tataH SUlAni niScerur gadAS ca musalAni ca
kArmukAd dIpyamAnAni vajrasArARi sarvaSaH
kUwamudgarapASAS ca dIptAS cASanayas taTA
nizpetur viviDAs tIkzRA vAtA iva yugakzaye
tad astraM rAGavaH SrImAn uttamAstravidAM varaH
jaGAna paramAstreRa ganDarveRa mahAdyutiH
tasmin pratihate 'stre tu rAGaveRa mahAtmanA
rAvaRaH kroDatAmrAkzaH sOram astram udIrayat
tataS cakrARi nizpetur BAsvarARi mahAnti ca
kArmukAd BImavegasya daSagrIvasya DImataH
tEr AsId gaganaM dIptaM saMpatadBir itas tataH
patadBiS ca diSo dIptES candrasUryagrahEr iva
tAni cicCeda bAROGES cakrARi tu sa rAGavaH
AyuDAni vicitrARi rAvaRasya camUmuKe
tad astraM tu hataM dfzwvA rAvaRo rAkzasADipaH
vivyADa daSaBir bARE rAmaM sarvezu marmasu
sa vidDo daSaBir bAREr mahAkArmukaniHsftEH
rAvaRena mahAtejA na prAkampata rAGavaH
tato vivyADa gAtrezu sarvezu samitiMjayaH
rAGavas tu susaMkrudDo rAvaRaM bahuBiH SarEH
etasminn antare krudDo rAGavasyAnujo balI
lakzmaRaH sAyakAn sapta jagrAha paravIrahA
tEH sAyakEr mahAvegE rAvaRasya mahAdyutiH
DvajaM manuzyaSIrzaM tu tasya cicCeda nEkaDA
sAraTeS cApi bARena Siro jvalitakuRqalam
jahAra lakzmaRaH SrImAn nErftasya mahAbalaH
tasya bARES ca cicCeda Danur gajakaropamam
lakzmaRo rAkzasendrasya paYcaBir niSitEH SarEH
nIlameGaniBAMS cAsya sadaSvAn parvatopamAn
jaGAnAplutya gadayA rAvaRasya viBIzaRaH
hatASvAd vegavAn vegAd avaplutya mahAraTAt
kroDam AhArayat tIvraM BrAtaraM prati rAvaRaH
tataH SaktiM mahASaktir dIptAM dIptASanIm iva
viBIzaRAya cikzepa rAkzasendraH pratApavAn
aprAptAm eva tAM bAREs triBiS cicCeda lakzmaRaH
aTodatizWat saMnAdo vAnarARAM tadA raRe
sa papAta triDA CinnA SaktiH kAYcanamAlinI
savisPuliNgA jvalitA maholkeva divaS cyutA
tataH saMBAvitatarAM kAlenApi durAsadAm
jagrAha vipulAM SaktiM dIpyamAnAM svatejasA
sA veginA balavatA rAvaRena durAtmanA
jajvAla sumahAGorA SakrASanisamapraBA
etasminn antare vIro lakzmaRas taM viBIzaRam
prARasaMSayam ApannaM tUrRam evAByapadyata
taM vimokzayituM vIraS cApam Ayamya lakzmaRaH
rAvaRaM SaktihastaM taM SaravarzEr avAkirat
kIryamARaH SarOGeRa visfzwtena mahAtmanA
na prahartuM manaS cakre vimuKIkftavikramaH
mokzitaM BrAtaraM dfzwvA lakzmaRena sa rAvaRaH
lakzmaRABimuKas tizWann idaM vacanam abravIt
mokzitas te balaSlAGin yasmAd evaM viBIzaRaH
vimucya rAkzasaM Saktis tvayIyaM vinipAtyate
ezA te hfdayaM BittvA Saktir lohitalakzaRA
madbAhupariGotsfzwA prARAn AdAya yAsyati
ity evam uktvA tAM Saktim azwaGaRwAM mahAsvanAm
mayena mAyAvihitAm amoGAM SatruGAtinIm
lakzmaRAya samuddiSya jvalantIm iva tejasA
rAvaRaH paramakrudDaS cikzepa ca nanAda ca
sA kziptA BImavegena SakrASanisamasvanA
Saktir aByapatad vegAl lakzmaRaM raRamUrDani
tAm anuvyAharac Caktim ApatantIM sa rAGavaH
svastyas tu lakzmaRAyeti moGA Bava hatodyamA
nyapatat sA mahAvegA lakzmaRasya mahorasi
jihvevoragarAjasya dIpyamAnA mahAdyutiH
tato rAvaRavegena sudUram avagAQayA
SaktyA nirBinnahfdayaH papAta Buvi lakzmaRaH
tadavasTaM samIpasTo lakzmaRaM prekzya rAGavaH
BrAtfsnehAn mahAtejA vizaRRahfdayo 'Bavat
sa muhUrtam anuDyAya bAzpavyAkulalocanaH
baBUva saMrabDataro yugAnta iva pAvakaH
na vizAdasya kAlo 'yam iti saMcintya rAGavaH
cakre sutumulaM yudDaM rAvaRasya vaDe DftaH
sa dadarSa tato rAmaH SaktyA BinnaM mahAhave
lakzmaRaM ruDirAdigDaM sapannagam ivAcalam
tAm api prahitAM SaktiM rAvaRena balIyasA
yatnatas te hariSrezWA na Sekur avamarditum
arditAS cEva bAROGEH kziprahastena rakzasA
sOmitriM sA vinirBidya pravizwA DaraRItalam
tAM karAByAM parAmfSya rAmaH SaktiM BayAvahAm
baBaYja samare krudDo balavad vicakarza ca
tasya nizkarzataH SaktiM rAvaRena balIyasA
SarAH sarvezu gAtrezu pAtitA marmaBedinaH
acintayitvA tAn bARAn samASlizyA ca lakzmaRam
abravIc ca hanUmantaM sugrIvaM cEva rAGavaH
lakzmaRaM parivAryeha tizWaDvaM vAnarottamAH
parAkramasya kAlo 'yaM saMprApto me cirepsitaH
pApAtmAyaM daSagrIvo vaDyatAM pApaniScayaH
kANkzitaH stokakasyeva GarmAnte meGadarSanam
asmin muhUrte nacirAt satyaM pratiSfRomi vaH
arAvaRam arAmaM vA jagad drakzyaTa vAnarAH
rAjyanASaM vane vAsaM daRqake pariDAvanam
vEdehyAS ca parAmarSaM rakzoBiS ca samAgamam
prAptaM duHKaM mahad GoraM kleSaM ca nirayopamam
adya sarvam ahaM tyakzye hatvA taM rAvaRaM raRe
yadarTaM vAnaraM sEnyaM samAnItam idaM mayA
sugrIvaS ca kfto rAjye nihatvA vAlinaM raRe
yadarTaM sAgaraH krAntaH setur badDaS ca sAgare
so 'yam adya raRe pApaS cakzurvizayam AgataH
cakzurvizayam Agamya nAyaM jIvitum arhati
dfzwiM dfzwivizasyeva sarpasya mama rAvaRaH
svasTAH paSyata durDarzA yudDaM vAnarapuMgavAH
AsInAH parvatAgrezu mamedaM rAvaRasya ca
adya rAmasya rAmatvaM paSyantu mama saMyuge
trayo lokAH saganDarvAH sadevAH sarzicAraRAH
adya karma karizyAmi yal lokAH sacarAcarAH
sadevAH kaTayizyanti yAvad BUmir Darizyati
evam uktvA SitEr bAREs taptakAYcanaBUzaREH
AjaGAna daSagrIvaM raRe rAmaH samAhitaH
aTa pradIptEr nArAcEr musalES cApi rAvaRaH
aByavarzat tadA rAmaM DArABir iva toyadaH
rAmarAvaRamuktAnAm anyonyam aBiniGnatAm
SarARAM ca SarARAM ca baBUva tumulaH svanaH
te BinnAS ca vikIrRAS ca rAmarAvaRayoH SarAH
antarikzAt pradIptAgrA nipetur DaraRItale
tayor jyAtalanirGozo rAmarAvaRayor mahAn
trAsanaH sarvabUtAnAM sa baBUvAdButopamaH
sa kIryamARaH SarajAlavfzwiBir; mahAtmanA dIptaDanuzmatArditaH
BayAt pradudrAva sametya rAvaRo; yaTAnilenABihato balAhakaH
sa dattvA tumulaM yudDaM rAvaRasya durAtmanaH
visfjan eva bAROGAn suzeRaM vAkyam abravIt
eza rAvaRavegena lakzmaRaH patitaH kzitO
sarpavad vezwate vIro mama Sokam udIrayan
SoRitArdram imaM vIraM prAREr izwataraM mama
paSyato mama kA Saktir yodDuM paryAkulAtmanaH
ayaM sa samaraSlAGI BrAtA me SuBalakzaRaH
yadi paYcatvam ApannaH prAREr me kiM suKena vA
lajjatIva hi me vIryaM BraSyatIva karAd DanuH
sAyakA vyavasIdanti dfzwir bAzpavaSaM gatA
cintA me varDate tIvrA mumUrzA copajAyate
BrAtaraM nihataM dfzwvA rAvaRena durAtmanA
paraM vizAdam Apanno vilalApAkulendriyaH
na hi yudDena me kAryaM nEva prAREr na sItayA
BrAtaraM nihataM dfzwvA lakzmaRaM raRapAMsuzu
kiM me rAjyena kiM prAREr yudDe kAryaM na vidyate
yatrAyaM nihataH Sete raRamUrDani lakzmaRaH
rAmam ASvAsayan vIraH suzeRo vAkyam abravIt
na mfto 'yaM mahAbAhur lakzmaRo lakzmivarDanaH
na cAsya vikftaM vaktraM nApi SyAmaM na nizpraBam
supraBaM ca prasannaM ca muKam asyABilakzyate
padmaraktatalO hastO suprasanne ca locane
evaM na vidyate rUpaM gatAsUnAM viSAM pate
mAM vizAdaM kftvA vIra saprARo 'yam ariMdama
AKyAsyate prasuptasya srastagAtrasya BUtale
socCvAsaM hfdayaM vIra kampamAnaM muhur muhuH
evam uktvA tu vAkyajYaH suzeRo rAGavaM vacaH
samIpasTam uvAcedaM hanUmantam aBitvaran
sOmya SIGram ito gatvA SElam ozaDiparvatam
pUrvaM hi kaTito yo 'sO vIra jAmbavatA SuBaH
dakziRe SiKare tasya jAtAm ozaDim Anaya
viSalyakaraRI nAma viSalyakaraRIM SuBAm
sOvarRakaraRIM cApi taTA saMjIvanIm api
saMDAnakaraRIM cApi gatvA SIGram ihAnaya
saMjIvanArTaM vIrasya lakzmaRasya mahAtmanaH
ity evam ukto hanumAn gatvA cOzaDiparvatam
cintAm aByagamac CrImAn ajAnaMs tA mahOzaDIH
tasya budDiH samutpannA mAruter amitOjasaH
idam eva gamizyAmi gfhItvA SiKaraM gireH
agfhya yadi gacCAmi viSalyakaraRIm aham
kAlAtyayena dozaH syAd vEklavyaM ca mahad Bavet
iti saMcintya hanumAn gatvA kzipraM mahAbalaH
utpapAta gfhItvA tu hanUmAY SiKaraM gireH
ozaDIr nAvagaCAmi tA ahaM haripuMgava
tad idaM SiKaraM kftsnaM gires tasyAhftaM mayA
evaM kaTayamAnaM taM praSasya pavanAtmajam
suzeRo vAnaraSrezWo jagrAhotpAwya cOzaDIH
tataH saMkzodayitvA tAm ozaDiM vAnarottamaH
lakzmaRasya dadO nastaH suzeRaH sumahAdyutiH
saSalyaH sa samAGrAya lakzmaRaH paravIrahA
viSalyo virujaH SIGram udatizWan mahItalAt
samutTitaM te harayo BUtalAt prekzya lakzmaRam
sADu sADv iti suprItAH suzeRaM pratyapUjayan
ehy ehIty abravId rAmo lakzmaRaM paravIrahA
sasvaje snehagAQaM ca bAzpaparyAkulekzaRaH
abravIc ca parizvajya sOmitriM rAGavas tadA
dizwyA tvAM vIra paSyAmi maraRAt punar Agatam
na hi me jIvitenArTaH sItayA ca jayena vA
ko hi me jIvitenArTas tvayi paYcatvam Agate
ity evaM vadatas tasya rAGavasya mahAtmanaH
KinnaH SiTilayA vAcA lakzmaRo vAkyam abravIt
tAM pratijYAM pratijYAya purA satyaparAkrama
laGuH kaS cid ivAsattvo nEvaM vaktum ihArhasi
na pratijYAM hi kurvanti vitaTAM sADavo 'naGa
lakzmaRaM hi mahat tv asya pratijYAparipAlanam
nErASyam upagantuM te tad alaM matkfte 'naGa
vaDena rAvaRasyAdya pratijYAm anupAlaya
na jIvan yAsyate Satrus tava bARapaTaM gataH
nardatas tIkzRadaMzwrasya siMhasyeva mahAgajaH
ahaM tu vaDam icCAmi SIGram asya durAtmanaH
yAvad astaM na yAty eza kftakarmA divAkaraH
lakzmaRena tu tad vAkyam uktaM SrutvA sa rAGavaH
rAvaRAya SarAn GorAn visasarja camUmuKe
daSagrIvo raTasTas tu rAmaM vajropamEH SarEH
AjaGAna mahAGorEr DArABir iva toyadaH
dIptapAvakasaMkASEH SarEH kAYcanaBUzaREH
nirbiBeda raRe rAmo daSagrIvaM samAhitaH
BUmisTitasya rAmasya raTasTasya ca rakzasaH
na samaM yudDam ity Ahur devaganDarvadAnavAH
tataH kAYcanacitrANgaH kiMkiRISataBUzitaH
taruRAdityasaMkASo vEdUryamayakUbaraH
sadaSvEH kAYcanApIqEr yuktaH SvetaprakIrRakEH
hariBiH sUryasaMkASEr hemajAlaviBUzitEH
rukmaveRuDvajaH SrImAn devarAjaraTo varaH
aByavartata kAkutsTam avatIrya trivizwapAt
abravIc ca tadA rAmaM sapratodo raTe sTitaH
prAYjalir mAtalir vAkyaM sahasrAkzasya sAraTiH
sahasrAkzeRa kAkutsTa raTo 'yaM vijayAya te
dattas tava mahAsattva SrImAY SatrunibarhaRaH
idam EndraM mahaccApaM kavacaM cAgnisaMniBam
SarAS cAdityasaMkASAH SaktiS ca vimalA SitAH
AruhyemaM raTaM vIra rAkzasaM jahi rAvaRam
mayA sAraTinA rAma mahendra iva dAnavAn
ity uktaH sa parikramya raTaM tam aBivAdya ca
Aruroha tadA rAmo lokAMl lakzmyA virAjayan
tad baBUvAdButaM yudDaM dvEraTaM lomaharzaRam
rAmasya ca mahAbAho rAvaRasya ca rakzasaH
sa gAnDarveRa gAnDarvaM dEvaM dEvena rAGavaH
astraM rAkzasarAjasya jaGAna paramAstravit
astraM tu paramaM GoraM rAkzasaM rAkasADipa
sasarja paramakrudDaH punar eva niSAcaraH
te rAvaRaDanurmuktAH SarAH kAYcanaBUzaRAH
aByavartanta kAkutsTaM sarpA BUtvA mahAvizAH
te dIptavadanA dIptaM vamanto jvalanaM muKEH
rAmam evAByavartanta vyAditAsyA BayAnakAH
tEr vAsukisamasparSEr dIptaBogEr mahAvizEH
diSaS ca saMtatAH sarvAH pradiSaS ca samAvftAH
tAn dfzwvA pannagAn rAmaH samApatata Ahave
astraM gArutmataM GoraM prAduScakre BayAvaham
te rAGavaDanurmuktA rukmapuNKAH SiKipraBAH
suparRAH kAYcanA BUtvA viceruH sarpaSatravaH
te tAn sarvAY SarAY jaGnuH sarparUpAn mahAjavAn
suparRarUpA rAmasya viSiKAH kAmarUpiRaH
astre pratihate krudDo rAvaRo rAkzasADipaH
aByavarzat tadA rAmaM GorABiH SaravfzwiBiH
tataH SarasahasreRa rAmam aklizwakAriRam
ardayitvA SarOGeRa mAtaliM pratyaviDyata
pAtayitvA raTopasTe raTAt ketuM ca kAYcanam
EndrAn aBijaGAnASvAY SarajAlena rAvaRaH
vizedur devaganDarvA dAnavAS cAraREH saha
rAmam ArtaM tadA dfzwvA sidDAS ca paramarzayaH
vyaTitA vAnarendrAS ca baBUvuH saviBIzaRAH
rAmacandramasaM dfzwvA grastaM rAvaRarAhuRA
prAjApatyaM ca nakzatraM rohiRIM SaSinaH priyAm
samAkramya buDas tasTO prajAnAm aSuBAvahaH
saDUmaparivfttormiH prajvalann iva sAgaraH
utpapAta tadA krudDaH spfSann iva divAkaram
SastravarRaH suparuzo mandaraSmir divAkaraH
adfSyata kabanDANgaH saMsakto DUmaketunA
kosalAnAM ca nakzatraM vyaktam indrAgnidEvatam
AkramyANgArakas tasTO viSAKAm api cAmbare
daSAsyo viMSatiBujaH pragfhItaSarAsanaH
adfSyata daSagrIvo mEnAka iva parvataH
nirasyamAno rAmas tu daSagrIveRa rakzasA
nASakad aBisaMDAtuM sAyakAn raRamUrDani
sa kftvA BrukuwIM krudDaH kiM cit saMraktalocanaH
jagAma sumahAkroDaM nirdahann iva cakzuzA
tasya krudDasya vadanaM dfzwvA rAmasya DImataH
sarvaBUtAni vitrezuH prAkampata ca medinI
siMhaSArdUlavAY SElaH saMcacAlAcaladrumaH
baBUva cApi kzuBitaH samudraH saritAM patiH
KagAS ca KaranirGozA gagane paruzasvanAH
OtpAtikA vinardantaH samantAt paricakramuH
rAmaM dfzwvA susaMkrudDam utpAtAMS ca sudAruRAn
vitrezuH sarvaBUtAni rAvaRasyAviSad Bayam
vimAnasTAs tadA devA ganDarvAS ca mahoragAH
fzidAnavadEtyAS ca garutmantaS ca KecarAH
dadfSus te tadA yudDaM lokasaMvartasaMsTitam
nAnApraharaREr BImEH SUrayoH saMprayuDyatoH
UcuH surAsurAH sarve tadA vigraham AgatAH
prekzamARA mahAyudDaM vAkyaM BaktyA prahfzwavat
daSagrIvaM jayety Ahur asurAH samavasTitAH
devA rAmam aTocus te tvaM jayeti punaH punaH
etasminn antare kroDAd rAGavasya sa rAvaRaH
prahartukAmo duzwAtmA spfSan praharaRaM mahat
vajrasAraM mahAnAdaM sarvaSatrunibarhaRam
SElaSfNganiBEH kUwES citaM dfzwiBayAvaham
saDUmam iva tIkzRAgraM yugAntAgnicayopamam
atirOdram anAsAdyaM kAlenApi durAsadam
trAsanaM sarvaBUtAnAM dAraRaM BedanaM taTA
pradIpta iva rozeRa SUlaM jagrAha rAvaRaH
tac CUlaM paramakrudDo maDye jagrAha vIryavAn
anekEH samare SUrE rAkzasEH parivAritaH
samudyamya mahAkAyo nanAda yuDi BEravam
saMraktanayano rozAt svasEnyam aBiharzayan
pfTivIM cAntarikzaM ca diSaS ca pradiSas taTA
prAkampayat tadA Sabdo rAkzasendrasya dAruRaH
atinAdasya nAdena tena tasya durAtmanaH
sarvaBUtAni vitrezuH sAgaraS ca pracukzuBe
sa gfhItvA mahAvIryaH SUlaM tad rAvaRo mahat
vinadya sumahAnAdaM rAmaM paruzam abravIt
SUlo 'yaM vajrasAras te rAma rozAn mayodyataH
tava BrAtfsahAyasya sadyaH prARAn harizyati
rakzasAm adya SUrARAM nihatAnAM camUmuKe
tvAM nihatya raRaSlAGin karomi tarasA samam
tizWedAnIM nihanmi tvAm eza SUlena rAGava
evam uktvA sa cikzepa tac CUlaM rAkzasADipaH
ApatantaM SarOGeRa vArayAm Asa rAGavaH
utpatantaM yugAntAgniM jalOGEr iva vAsavaH
nirdadAha sa tAn bARAn rAmakArmukaniHsftAn
rAvaRasya mahASUlaH pataMgAn iva pAvakaH
tAn dfzwvA BasmasAd BUtAY SUlasaMsparSacUrRitAn
sAyakAn antarikzasTAn rAGavaH kroDam Aharat
sa tAM mAtalinAnItAM SaktiM vAsavanirmitAm
jagrAha paramakrudDo rAGavo raGunandanaH
sA tolitA balavatA Saktir GaRwAkftasvanA
naBaH prajvAlayAm Asa yugAntoklena sapraBA
sA kziptA rAkzasendrasya tasmiY SUle papAta ha
BinnaH SaktyA mahAY SUlo nipapAta gatadyutiH
nirbiBeda tato bAREr hayAn asya mahAjavAn
rAmas tIkzREr mahAvegEr vajrakalpEH SitEH SarEH
nirbiBedorasi tadA rAvaRaM niSitEH SarEH
rAGavaH paramAyatto lalAwe patriBis triBiH
sa SarEr BinnasarvANgo gAtraprasruta SoRitaH
rAkzasendraH samUhasTaH PullASoka ivAbaBO
sa rAmabAREr atividDagAtro; niSAcarendraH kzatajArdragAtraH
jagAma KedaM ca samAjamaDye; kroDaM ca cakre suBfSaM tadAnIm
sa tu tena tadA kroDAt kAkutsTenArdito raRe
rAvaRaH samaraSlAGI mahAkroDam upAgamat
sa dIptanayano rozAc cApam Ayamya vIryavAn
aByardayat susaMkrudDo rAGavaM paramAhave
bARaDArA sahasrEs tu sa toyada ivAmbarAt
rAGavaM rAvaRo bAREs tawAkam iva pUrayat
pUritaH SarajAlena Danurmuktena saMyuge
mahAgirir ivAkampyaH kAkusTo na prakampate
sa SarEH SarajAlAni vArayan samare sTitaH
gaBastIn iva sUryasya pratijagrAha vIryavAn
tataH SarasahasrARi kziprahasto niSAcaraH
nijaGAnorasi krudDo rAGavasya mahAtmanaH
sa SoRita samAdigDaH samare lakzmaRAgrajaH
dfzwaH Pulla ivAraRye sumahAn kiMSukadrumaH
SarABiGAtasaMrabDaH so 'pi jagrAha sAyakAn
kAkutsTaH sumahAtejA yugAntAdityavarcasaH
tato 'nyonyaM susaMrabDAv uBO tO rAmarAvaRO
SarAnDakAre samare nopAlakzayatAM tadA
tataH kroDasamAvizwo rAmo daSaraTAtmajaH
uvAca rAvaRaM vIraH prahasya paruzaM vacaH
mama BAryA janasTAnAd ajYAnAd rAkzasADama
hftA te vivaSA yasmAt tasmAt tvaM nAsi vIryavAn
mayA virahitAM dInAM vartamAnAM mahAvane
vEdehIM prasaBaM hftvA SUro 'ham iti manyase
strIzu SUra vinATAsu paradArABimarSake
kftvA kApuruzaM karma SUro 'ham iti manyase
BinnamaryAda nirlajja cAritrezv anavasTita
darpAn mftyum upAdAya SUro 'ham iti manyase
SUreRa DanadaBrAtrA balEH samuditena ca
SlAGanIyaM yaSasyaM ca kftaM karma mahat tvayA
utsekenABipannasya garhitasyAhitasya ca
karmaRaH prApnuhIdAnIM tasyAdya sumahat Palam
SUro 'ham iti cAtmAnam avagacCasi durmate
nEva lajjAsti te sItAM coravad vyapakarzataH
yadi matsaMniDO sItA DarzitA syAt tvayA balAt
BrAtaraM tu KaraM paSyes tadA matsAyakEr hataH
dizwyAsi mama duzwAtmaMS cakzurvizayam AgataH
adya tvAM sAyakEs tIkzREr nayAmi yamasAdanam
adya te macCarES CinnaM Siro jvalitakuRqalam
kravyAdA vyapakarzantu vikIrRaM raRapAMsuzu
nipatyorasi gfDrAs te kzitO kziptasya rAvaRa
pibantu ruDiraM tarzAd bARaSalyAntaroTitam
adya madbARABinnasya gatAsoH patitasya te
karzantv antrARi patagA garutmanta ivoragAn
ity evaM sa vadan vIro rAmaH SatrunibarhaRaH
rAkzasendraM samIpasTaM SaravarzEr avAkirat
baBUva dviguRaM vIryaM balaM harzaS ca saMyuge
rAmasyAstrabalaM cEva Satror niDanakANkziRaH
prAdurbaBUvur astrARi sarvARi viditAtmanaH
praharzAc ca mahAtejAH SIGrahastataro 'Bavat
SuBAny etAni cihnAni vijYAyAtmagatAni saH
BUya evArdayad rAmo rAvaRaM rAkzasAntakft
harIRAM cASmanikarEH SaravarzES ca rAGavAt
hanyamAno daSagrIvo viGUrRahfdayo 'Bavat
yadA ca SastraM nAreBe na vyakarzac CarAsanam
nAsya pratyakarod vIryaM viklavenAntarAtmanA
kziptAS cApi SarAs tena SastrARi viviDAni ca
na raRArTAya vartante mftyukAle 'BivartataH
sUtas tu raTanetAsya tadavasTaM nirIkzya tam
SanEr yudDAd asaMBAnto raTaM tasyApavAhayat
sa tu mohAt susaMkrudDaH kftAntabalacoditaH
kroDasaMraktanayano rAvaRo sUtam abravIt
hInavIryam ivASaktaM pOruzeRa vivarjitam
BIruM laGum ivAsattvaM vihInam iva tejasA
vimuktam iva mAyABir astrEr iva bahizkftam
mAm avajYAya durbudDe svayA budDyA vicezwase
kimarTaM mAm avajYAya macCandam anavekzya ca
tvayA SatrusamakzaM me raTo 'yam apavAhitaH
tvayAdya hi mamAnArya cirakAlasamArjitam
yaSo vIryaM ca tejaS ca pratyayaS ca vinASiTa
SatroH praKyAtavIryasya raYjanIyasya vikramEH
paSyato yudDalubDo 'haM kftaH kApuruzas tvayA
yas tvaM raTam imaM mohAn na codvahasi durmate
satyo 'yaM pratitarko me pareRa tvam upaskftaH
na hIdaM vidyate karma suhfdo hitakANkziRaH
ripURAM sadfSaM cEtan na tvayEtat svanuzWitam
nivartaya raTaM SIGraM yAvan nApEti me ripuH
yadi vApy uzito 'si tvaM smaryante yadi vA guRAH
evaM paruzam uktas tu hitabudDir abudDinA
abravId rAvaRaM sUto hitaM sAnunayaM vacaH
na BIto 'smi na mUQo 'smi nopajapto 'smi SatruBiH
na pramatto na niHsneho vismftA na ca satkriyA
mayA tu hitakAmena yaSaS ca parirakzatA
snehapraskannamanasA priyam ity apriyaM kftam
nAsminn arTe mahArAja tvaM mAM priyahite ratam
kaS cil laGur ivAnAryo dozato gantum arhasi
SrUyatAm aBiDAsyAmi yannimittaM mayA raTaH
nadIvega ivAmBoBiH saMyuge vinivartitaH
SramaM tavAvagacCAmi mahatA raRakarmaRA
na hi te vIra sOmuKyaM praharzaM vopaDAraye
raTodvahanaKinnAS ca ta ime raTavAjinaH
dInA GarmapariSrAntA gAvo varzahatA iva
nimittAni ca BUyizWaM yAni prAdurBavanti naH
tezu tezv aBipannezu lakzayAmy apradakziRam
deSakAlO ca vijYeyO lakzmaRAnINgitAni ca
dEnyaM harzaS ca KedaS ca raTinaS ca balAbalam
sTalanimnAni BUmeS ca samAni vizamARi ca
yudDakAlaS ca vijYeyaH parasyAntaradarSanam
upayAnApayAne ca sTAnaM pratyapasarpaRam
sarvam etad raTasTena jYeyaM raTakuwumbinA
tava viSrAmahetos tu taTEzAM raTavAjinAm
rOdraM varjayatA KedaM kzamaM kftam idaM mayA
na mayA svecCayA vIra raTo 'yam apavAhitaH
BartfsnehaparItena mayedaM yatkftaM viBo
AjYApaya yaTAtattvaM vakzyasy arinizUdana
tat karizyAmy ahaM vIraM gatAnfRyena cetasA
saMtuzwas tena vAkyena rAvaRas tasya sAraTeH
praSasyEnaM bahuviDaM yudDalubDo 'bravId idam
raTaM SIGram imaM sUta rAGavABimuKaM kuru
nAhatvA samare SatrUn nivartizyati rAvaRaH
evam uktvA tatas tuzwo rAvaRo rAkzaseSvaraH
dadO tasya SuBaM hy ekaM hastABaraRam uttamam
tato drutaM rAvaRavAkyacoditaH; pracodayAm Asa hayAn sa sAraTiH
sa rAkzasendrasya tato mahAraTaH; kzaRena rAmasya raRAgrato 'Bavat
tam ApatantaM sahasA svanavantaM mahADvajam
raTaM rAkzasarAjasya nararAjo dadarSa ha
kfzRavAjisamAyuktaM yuktaM rOdreRa varcasA
taqitpatAkAgahanaM darSitendrAyuDAyuDam
SaraDArA vimuYcantaM DArAsAram ivAnbudam
taM dfzwvA meGasaMkASam ApatantaM raTaM ripoH
girer vajrABimfzwasya dIryataH sadfSasvanam
uvAca mAtaliM rAmaH sahasrAkzasya sAraTim
mAtale paSya saMrabDam ApatantaM raTaM ripoH
yaTApasavyaM patatA vegena mahatA punaH
samare hantum AtmAnaM taTAnena kftA matiH
tad apramAdam AtizWa pratyudgacCa raTaM ripoH
viDvaMsayitum icCAmi vAyur meGam ivotTitam
aviklavam asaMBrAntam avyagrahfdayekzaRam
raSmisaMcAraniyataM pracodaya raTaM drutam
kAmaM na tvaM samADeyaH puraMdararaTocitaH
yuyutsur aham ekAgraH smAraye tvAM na Sikzaye
parituzwaH sa rAmasya tena vAkyena mAtaliH
pracodayAm Asa raTaM surasAraTisattamaH
apasavyaM tataH kurvan rAvaRasya mahAraTam
cakrotkziptena rajasA rAvaRaM vyavaDUnayat
tataH krudDo daSagrIvas tAmravisPAritekzaRaH
raTapratimuKaM rAmaM sAyakEr avaDUnayat
DarzaRAmarzito rAmo DEryaM rozeRa laNGayan
jagrAha sumahAvegam EndraM yuDi SarAsanam
SarAMS ca sumahAtejAH sUryaraSmisamapraBAn
tad upoQaM mahad yudDam anyonyavaDakANkziRoH
parasparABimuKayor dfptayor iva siMhayoH
tato devAH saganDarvAH sidDAS ca paramarzayaH
samIyur dvEraTaM drazwuM rAvaRakzayakANkziRaH
samutpetur aTotpAtA dAruRA lomaharzaRAH
rAvaRasya vinASAya rAGavasya jayAya ca
vavarza ruDiraM devo rAvaRasya raTopari
vAtA maRqalinas tIvrA apasavyaM pracakramuH
mahad gfDrakulaM cAsya BramamARaM naBastale
yena yena raTo yAti tena tena praDAvati
saMDyayA cAvftA laNkA japApuzpanikASayA
dfSyate saMpradIteva divase 'pi vasuMDarA
sanirGAtA maholkAS ca saMpracetur mahAsvanAH
vizAdayantyo rakzAMsi rAvaRasya tadAhitAH
rAvaRaS ca yatas tatra pracacAla vasuMDarA
rakzasAM ca praharatAM gfhItA iva bAhavaH
tAmrAH pItAH sitAH SvetAH patitAH sUryaraSmayaH
dfSyante rAvaRasyANge parvatasyeva DAtavaH
gfDrEr anugatAS cAsya vamantyo jvalanaM muKEH
praRedur muKam IkzantyaH saMrabDam aSivaM SivAH
pratikUlaM vavO vAyU raRe pAMsUn samutkiran
tasya rAkzasarAjasya kurvan dfzwivilopanam
nipetur indrASanayaH sEnye cAsya samantataH
durvizahya svanA GorA vinA jalaDarasvanam
diSaS ca pradiSaH sarvA baBUvus timirAvftAH
pAMsuvarzeRa mahatA durdarSaM ca naBo 'Bavat
kurvantyaH kalahaM GoraM sArikAs tadraTaM prati
nipetuH SataSas tatra dAruRA dAruRasvanAH
jaGaneByaH sPuliNgAMS ca netreByo 'SrURi saMtatam
mumucus tasya turagAs tulyam agniM ca vAri ca
evaM prakArA bahavaH samutpAtA BayAvahAH
rAvaRasya vinASAya dAruRAH saMprajajYire
rAmasyApi nimittAni sOmyAni ca SivAni ca
baBUvur jayaSaMsIni prAdurBUtAni sarvaSaH
tato nirIkzyAtmagatAni rAGavo; raRe nimittAni nimittakovidaH
jagAma harzaM ca parAM ca nirvftiM; cakAra yudDe 'ByaDikaM ca vikramam
tataH pravfttaM sukrUraM rAmarAvaRayos tadA
sumahad dvEraTaM yudDaM sarvalokaBayAvaham
tato rAkzasasEnyaM ca harIRAM ca mahad balam
pragfhItapraharaRaM niScezwaM samatizWata
saMprayudDO tato dfzwvA balavan nararAkzasO
vyAkziptahfdayAH sarve paraM vismayam AgatAH
nAnApraharaREr vyagrEr BujEr vismitabudDayaH
tasTuH prekzya ca saMgrAmaM nABijaGnuH parasparam
rakzasAM rAvaRaM cApi vAnarARAM ca rAGavam
paSyatAM vismitAkzARAM sEnyaM citram ivAbaBO
tO tu tatra nimittAni dfzwvA rAGavarAvaRO
kftabudDI sTirAmarzO yuyuDAte aBItavat
jetavyam iti kAkutsTo martavyam iti rAvaRaH
DftO svavIryasarvasvaM yudDe 'darSayatAM tadA
tataH kroDAd daSagrIvaH SarAn saMDAya vIryavAn
mumoca Dvajam uddiSya rAGavasya raTe sTitam
te SarAs tam anAsAdya puraMdararaTaDvajam
raktaSaktiM parAmfSya nipetur DaraRItale
tato rAmo 'BisaMkrudDaS cApam Ayamya vIryavAn
kftapratikftaM kartuM manasA saMpracakrame
rAvaRaDvajam uddiSya mumoca niSitaM Saram
mahAsarpam ivAsahyaM jvalantaM svena tejasA
jagAma sa mahIM BittvA daSagrIvaDvajaM SaraH
sa nikftto 'patad BUmO rAvaRasya raTaDvajaH
DvajasyonmaTanaM dfzwvA rAvaRaH sumahAbalaH
kroDajenAgninA saMKye pradIpta iva cABavat
sa rozavaSam ApannaH SaravarzaM mahad vaman
rAmasya turagAn divyAY SarEr vivyADa rAvaRaH
te vidDA harayas tasya nAsKalan nApi baBramuH
baBUvuH svasTahfdayAH padmanAlEr ivAhatAH
tezAm asaMBramaM dfzwvA vAjinAM rAvaRas tadA
BUya eva susaMkrudDaH SaravarzaM mumoca ha
gadAS ca pariGAMS cEva cakrARi musalAni ca
giriSfNgARi vfkzAMS ca taTA SUlaparaSvaDAn
mAyA vihitam etat tu Sastravarzam apAtayat
sahasraSas tato bARAn aSrAntahfdayodyamaH
tumulaM trAsajananaM BImaM BImapratisvanam
durDarzam aBavad yudDe nEkaSastramayaM mahat
vimucya rAGavaraTaM samantAd vAnare bale
sAyakEr antarikzaM ca cakArASu nirantaram
mumoca ca daSagrIvo niHsaNgenAntarAtmanA
vyAyacCamAnaM taM dfzwvA tatparaM rAvaRaM raRe
prahasann iva kAkutsTaH saMdaDe sAyakAY SitAn
sa mumoca tato bARAn raRe SatasahasraSaH
tAn dfzwvA rAvaRaS cakre svaSarEH KaM nirantaram
tatas tAByAM prayuktena SaravarzeRa BAsvatA
SarabadDam ivABAti dvitIyaM BAsvad ambaram
nAnimitto 'Bavad bARo nAtiBettA na nizPalaH
taTA visfjator bARAn rAmarAvaRayor mfDe
prAyuDyetAm avicCinnam asyantO savyadakziRam
cakratus tO SarOGEs tu nirucCvAsam ivAmbaram
rAvaRasya hayAn rAmo hayAn rAmasya rAvaRaH
jaGnatus tO tadAnyonyaM kftAnukftakAriRO
tO taTA yuDyamAnO tu samare rAmarAvaRO
dadfSuH sarvaBUtAni vismitenAntarAtmanA
ardayantO tu samare tayos tO syandanottamO
parasparavaDe yuktO GorarUpO baBUvatuH
maRqalAni ca vITIS ca gatapratyAgatAni ca
darSayantO bahuviDAM sUtO sAraTyajAM gatim
ardayan rAvaRaM rAmo rAGavaM cApi rAvaRaH
gativegaM samApannO pravartana nivartane
kzipatoH SarajAlAni tayos tO syandanottamO
ceratuH saMyugamahIM sAsArO jaladAv iva
darSayitvA tadA tO tu gatiM bahuviDAM raRe
parasparasyABimuKO punar eva ca tasTatuH
DuraM DureRa raTayor vaktraM vaktreRa vAjinAm
patAkAS ca patAkABiH sameyuH sTitayos tadA
rAvaRasya tato rAmo DanurmuktEH SitEH SarEH
caturBiS caturo dIptAn hayAn pratyapasarpayat
sa kroDavaSam Apanno hayAnAm apasarpaRe
mumoca niSitAn bARAn rAGavAya niSAcaraH
so 'tividDo balavatA daSagrIveRa rAGavaH
jagAma na vikAraM ca na cApi vyaTito 'Bavat
cikzepa ca punar bARAn vajrapAtasamasvanAn
sAraTiM vajrahastasya samuddiSya niSAcaraH
mAtales tu mahAvegAH SarIre patitAH SarAH
na sUkzmam api saMmohaM vyaTAM vA pradadur yuDi
tayA DarzaRayA krodDo mAtaler na taTAtmanaH
cakAra SarajAlena rAGavo vimuKaM ripum
viMSatiM triMSataM zazwiM SataSo 'Ta sahasraSaH
mumoca rAGavo vIraH sAyakAn syandane ripoH
gadAnAM musalAnAM ca pariGARAM ca nisvanEH
SarARAM puNKavAtES ca kzuBitAH saptasAgarAH
kzubDAnAM sAgarARAM ca pAtAlatalavAsinaH
vyaTitAH pannagAH sarve dAnavAS ca sahasraSaH
cakampe medinI kftsnA saSElavanakAnanA
BAskaro nizpraBaS cABUn na vavO cApi mArutaH
tato devAH saganDarvAH sidDAS ca paramarzayaH
cintAm Apedire sarve sakiMnaramahoragAH
svasti gobrAhmaReByo 'stu lokAs tizWantu SASvatAH
jayatAM rAGavaH saMKye rAvaRaM rAkzaseSvaram
tataH krudDo mahAbAhU raGURAM kIrtivarDanaH
saMDAya DanuzA rAmaH kzuram ASIvizopamam
rAvaRasya Siro 'cCindac CrImaj jvalitakuRqalam
tac CiraH patitaM BUmO dfzwaM lokEs triBis tadA
tasyEva sadfSaM cAnyad rAvaRasyotTitaM SiraH
tat kzipraM kziprahastena rAmeRa kziprakAriRA
dvitIyaM rAvaRaSiraS CinnaM saMyati sAyakEH
CinnamAtraM ca tac CIrzaM punar anyat sma dfSyate
tad apy aSanisaMkASES CinnaM rAmeRa sAyakEH
evam eva SataM CinnaM SirasAM tulyavarcasAm
na cEva rAvaRasyAnto dfSyate jIvitakzaye
tataH sarvAstravid vIraH kOsalyAnandivarDanaH
mArgaREr bahuBir yuktaS cintayAm Asa rAGavaH
mArIco nihato yEs tu Karo yEs tu sudUzaRaH
kraYcAraRye virADas tu kabanDo daRqakA vane
ta ime sAyakAH sarve yudDe pratyayikA mama
kiM nu tat kAraRaM yena rAvaRe mandatejasaH
iti cintAparaS cAsId apramattaS ca saMyuge
vavarza SaravarzARi rAGavo rAvaRorasi
rAvaRo 'pi tataH krudDo raTasTo rAkzaseSvaraH
gadAmusalavarzeRa rAmaM pratyardayad raRe
devadAnavayakzARAM piSAcoragarakzasAm
paSyatAM tan mahad yudDaM sarvarAtram avartata
nEva ratriM na divasaM na muhUrtaM na cakzaRam
rAmarAvaRayor yudDaM virAmam upagacCati
aTa saMsmArayAm Asa rAGavaM mAtalis tadA
ajAnann iva kiM vIra tvam enam anuvartase
visfjAsmE vaDAya tvam astraM pEtAmahaM praBo
vinASakAlaH kaTito yaH surEH so 'dya vartate
tataH saMsmArito rAmas tena vAkyena mAtaleH
jagrAha sa SaraM dIptaM niSvasantam ivoragam
yam asmE praTamaM prAdAd agastyo BagavAn fziH
brahmadattaM mahad bARam amoGaM yuDi vIryavAn
brahmaRA nirmitaM pUrvam indrArTam amitOjasA
dattaM surapateH pUrvaM trilokajayakANkziRaH
yasya vAjezu pavanaH Pale pAvakaBAskarO
SarIram AkASamayaM gOrave merumandarO
jAjvalyamAnaM vapuzA supuNKaM hemaBUzitam
tejasA sarvaBUtAnAM kftaM BAskaravarcasaM
saDUmam iva kAlAgniM dIptam ASIvizaM yaTA
raTanAgASvavfndAnAM BedanaM kziprakAriRam
dvArARAM pariGARAM ca girIRAm api Bedanam
nAnAruDirasiktANgaM medodigDaM sudAruRam
vajrasAraM mahAnAdaM nAnAsamitidAruRam
sarvavitrAsanaM BImaM Svasantam iva pannagam
kaNkagfDrabalAnAM ca gomAyugaRarakzasAm
nityaM BakzapradaM yudDe yamarUpaM BayAvaham
nandanaM vAnarendrARAM rakzasAm avasAdanam
vAjitaM viviDEr vAjES cArucitrEr garutmataH
tam uttamezuM lokAnAm ikzvAkuBayanASanam
dvizatAM kIrtiharaRaM praharzakaram AtmanaH
aBimantrya tato rAmas taM mahezuM mahAbalaH
vedaproktena viDinA saMdaDe kArmuke balI
sa rAvaRAya saMkrudDo BfSam Ayamya kArmukam
cikzepa param Ayattas taM SaraM marmaGAtinam
sa vajra iva durDarzo vajrabAhuvisarjitaH
kftAnta iva cAvAryo nyapatad rAvaRorasi
sa visfzwo mahAvegaH SarIrAntakaraH SaraH
biBeda hfdayaM tasya rAvaRasya durAtmanaH
ruDirAktaH sa vegena jIvitAntakaraH SaraH
rAvaRasya haran prARAn viveSa DaraRItalam
sa Saro rAvaRaM hatvA ruDirArdrakftacCaviH
kftakarmA niBftavat svatURIM punar AviSat
tasya hastAd DatasyASu kArmukaM tat sasAyakam
nipapAta saha prAREr BraSyamAnasya jIvitAt
gatAsur BImavegas tu nErftendro mahAdyutiH
papAta syandanAd BUmO vftro vajrahato yaTA
taM dfzwvA patitaM BUmO hataSezA niSAcarAH
hatanATA BayatrastAH sarvataH saMpradudruvuH
nardantaS cABipetus tAn vAnarA drumayoDinaH
daSagrIvavaDaM dfzwvA vijayaM rAGavasya ca
arditA vAnarEr hfzwEr laNkAm aByapatan BayAt
hatASrayatvAt karuREr bAzpaprasravaREr muKEH
tato vineduH saMhfzwA vAnarA jitakASinaH
vadanto rAGavajayaM rAvaRasya ca taM vaDam
aTAntarikze vyanadat sOmyas tridaSadunduBiH
divyaganDavahas tatra mArutaH susuKo vavO
nipapAtAntarikzAc ca puzpavfzwis tadA Buvi
kirantI rAGavaraTaM duravApA manoharAH
rAGavas tava saMyuktA gagane ca viSuSruve
sADu sADv iti vAg agryA devatAnAM mahAtmanAm
AviveSa mahAn harzo devAnAM cAraREH saha
rAvaRe nihate rOdre sarvalokaBayaMkare
tataH sakAmaM sugrIvam aNgadaM ca mahAbalam
cakAra rAGavaH prIto hatvA rAkzasapuMgavam
tataH prajagmuH praSamaM marudgaRA; diSaH prasedur vimalaM naBo
'.Ba.vat
mahI cakampe na ca mArutA vavuH; sTirapraBaS cApy aBavad divAkaraH
tatas tu sugrIvaviBIzaRAdayaH; suhfdviSezAH sahalakzmaRAs tadA
sametya hfzwA vijayena rAGavaM; raRe 'BirAmaM viDinAByapUjayan
sa tu nihataripuH sTirapratijYaH; svajanabalABivfto raRe rarAja
raGukulanfpanandano mahOjAs; tridaSagaREr aBisaMvfto yaTendraH
rAvaRaM nihataM SrutvA rAGaveRa mahAtmanA
antaHpurAd vinizpetU rAkzasyaH SokakarSitAH
vAryamARAH subahuSo vfzwantyaH kzitipAMsuzu
vimuktakeSyo duHKArtA gAvo vatsahatA yaTA
uttareRa vinizkramya dvAreRa saha rAkzasEH
praviSyAyoDanaM GoraM vicinvantyo hataM patim
Aryaputreti vAdinyo hA nATeti ca sarvaSaH
paripetuH kabanDANkAM mahIM SoRitakardamAm
tA bAzpaparipUrRAkzyo BartfSokaparAjitAH
kareRva iva nardantyo vinedur hatayUTapAH
dadfSus tA mahAkAyaM mahAvIryaM mahAdyutim
rAvaRaM nihataM BUmO nIlAYjanacayopamam
tAH patiM sahasA dfzwvA SayAnaM raRapAMsuzu
nipetus tasya gAtrezu CinnA vanalatA iva
bahumAnAt parizvajya kA cid enaM ruroda ha
caraRO kA cid AliNgya kA cit kaRWe 'valambya ca
udDftya ca BujO kA cid BUmO sma parivartate
hatasya vadanaM dfzwvA kA cin moham upAgamat
kA cid aNke SiraH kftvA ruroda muKam IkzatI
snApayantI muKaM bAzpEs tuzArEr iva paNkajam
evam ArtAH patiM dfzwvA rAvaRaM nihataM Buvi
cukruSur bahuDA SokAd BUyas tAH paryadevayan
yena vitrAsitaH Sakro yena vitrAsito yamaH
yena vESravaRo rAjA puzpakeRa viyojitaH
ganDarvARAm fzIRAM ca surARAM ca mahAtmanAm
BayaM yena mahad dattaM so 'yaM Sete raRe hataH
asureByaH sureByo vA pannageByo 'pi vA taTA
na BayaM yo vijAnAti tasyedaM mAnuzAd Bayam
avaDyo devatAnAM yas taTA dAnavarakzasAm
hataH so 'yaM raRe Sete mAnuzeRa padAtinA
yo na SakyaH surEr hantuM na yakzEr nAsurEs taTA
so 'yaM kaS cid ivAsattvo mftyuM martyena lamBitaH
evaM vadantyo bahuDA rurudus tasya tAH striyaH
BUya eva ca duHKArtA vilepuS ca punaH punaH
aSfRvatA tu suhfdAM satataM hitavAdinAm
etAH samam idAnIM te vayam AtmA ca pAtitAH
bruvARo 'pi hitaM vAkyam izwo BrAtA viBIzaRaH
DfzwaM paruzito mohAt tvayAtmavaDakANkziRA
yadi niryAtitA te syAt sItA rAmAya mETilI
na naH syAd vyasanaM Goram idaM mUlaharaM mahat
vfttakAmo Baved BrAtA rAmo mitrakulaM Bavet
vayaM cAviDavAH sarvAH sakAmA na ca SatravaH
tvayA punar nfSaMsena sItAM saMrunDatA balAt
rAkzasA vayam AtmA ca trayaM tulaM nipAtitam
na kAmakAraH kAmaM vA tava rAkzasapuMgava
dEvaM cezwayate sarvaM hataM dEvena hanyate
vAnarARAM vinASo 'yaM rAkzasAnAM ca te raRe
tava cEva mahAbAho dEvayogAd upAgataH
nEvArTena na kAmena vikrameRa na cAjYayA
SakyA dEvagatir loke nivartayitum udyatA
vilepur evaM dInAs tA rAkzasADipayozitaH
kurarya iva duHKArtA bAzpaparyAkulekzaRAH
tAsAM vilapamAnAnAM taTA rAkzasayozitAm
jyezWA patnI priyA dInA BartAraM samudEkzata
daSagrIvaM hataM dfzwvA rAmeRAcintyakarmaRA
patiM mandodarI tatra kfpaRA paryadevayat
nanu nAma mahAbAho tava vESravaRAnuja
krudDasya pramuKe sTAtuM trasyaty api puraMdaraH
fzayaS ca mahIdevA ganDarvAS ca yaSasvinaH
nanu nAma tavodvegAc cAraRAS ca diSo gatAH
sa tvaM mAnuzamAtreRa rAmeRa yuDi nirjitaH
na vyapatrapase rAjan kim idaM rAkzasarzaBa
kaTaM trElokyam Akramya SriyA vIryeRa cAnvitam
avizahyaM jaGAna tvaM mAnuzo vanagocaraH
mAnuzARAm avizaye carataH kAmarUpiRaH
vinASas tava rAmeRa saMyuge nopapadyate
na cEtat karma rAmasya SraddaDAmi camUmuKe
sarvataH samupetasya tava tenABimarSanam
indriyARi purA jitvA jitaM triBuvaRaM tvayA
smaradBir iva tad vEram indriyEr eva nirjitaH
aTa vA rAmarUpeRa vAsavaH svayam AgataH
mAyAM tava vinASAya viDAyApratitarkitAm
yadEva hi janasTAne rAkzasEr bahuBir vftaH
Karas tava hato BrAtA tadEvAsO na mAnuzaH
yadEva nagarIM laNkAM duzpravezAM surEr api
pravizwo hanumAn vIryAt tadEva vyaTitA vayam
kriyatAm aviroDaS ca rAGaveReti yan mayA
ucyamAno na gfhRAsi tasyeyaM vyuzwir AgatA
akasmAc cABikAmo 'si sItAM rAkzasapuMgava
ESvaryasya vinASAya dehasya svajanasya ca
arunDatyA viSizwAM tAM rohiRyAS cApi durmate
sItAM DarzayatA mAnyAM tvayA hy asadfSaM kftam
na kulena na rUpeRa na dAkziRyena mETilI
mayADikA vA tulyA vA tvaM tu mohAn na buDyase
sarvaTA sarvaBUtAnAM nAsti mftyur alakzaRaH
tava tAvad ayaM mftyur mETilIkftalakzaRaH
mETilI saha rAmeRa viSokA viharizyati
alpapuRyA tv ahaM Gore patitA SokasAgare
kElAse mandare merO taTA cEtraraTe vane
devodyAnezu sarvezu vihftya sahitA tvayA
vimAnenAnurUpeRa yA yAmy atulayA SriyA
paSyantI viviDAn deSAMs tAMs tAMS citrasragambarA
BraMSitA kAmaBogeByaH sAsmi vIravaDAt tava
satyavAk sa mahABAgo devaro me yad abravIt
ayaM rAkzasamuKyAnAM vinASaH paryupasTitaH
kAmakroDasamutTena vyasanena prasaNginA
tvayA kftam idaM sarvam anATaM rakzasAM kulam
na hi tvaM Socitavyo me praKyAtabalapOruzaH
strIsvaBAvAt tu me budDiH kAruRye parivartate
sukftaM duzkftaM ca tvaM gfhItvA svAM gatiM gataH
AtmAnam anuSocAmi tvadviyogena duHKitAm
nIlajImUtasaMkASaH pItAmbaraSuBANgadaH
sarvagAtrARi vikzipya kiM Seze ruDirAplutaH
prasupta iva SokArtAM kiM mAM na pratiBAzase
mahAvIryasya dakzasya saMyugezv apalAyinaH
yAtuDAnasya dOhitrIM kiM tvaM mAM nAByudIkzase
yena sUdayase SatrUn samare sUryavarcasA
vajro vajraDarasyeva so 'yaM te satatArcitaH
raRe SatrupraharaRo hemajAlaparizkftaH
pariGo vyavakIrRas te bARES CinnaH sahasraDA
Dig astu hfdayaM yasyA mamedaM na sahasraDA
tvayi paYcatvam Apanne Palate SokapIqitam
etasminn antare rAmo viBIzaRam uvAca ha
saMskAraH kriyatAM BrAtuH striyaS cEtA nivartaya
taM praSritas tato rAmaM SrutavAkyo viBIzaRaH
vimfSya budDyA DarmajYo DarmArTasahitaM vacaH
rAmasyEvAnuvfttyarTam uttaraM pratyaBAzata
tyaktaDarmavrataM krUraM nfSaMsam anftaM taTA
nAham arho 'smi saMskartuM paradArABimarSakam
BrAtfrUpo hi me Satrur eza sarvAhite rataH
rAvaRo nArhate pUjAM pUjyo 'pi gurugOravAt
nfSaMsa iti mAM rAma vakzyanti manujA Buvi
SrutvA tasya guRAn sarve vakzyanti sukftaM punaH
tac CrutvA paramaprIto rAmo DarmaBftAM varaH
viBIzaRam uvAcedaM vAkyajYo vAkyakovidam
tavApi me priyaM kAryaM tvatpraBavAc ca me jitam
avaSyaM tu kzamaM vAcyo mayA tvaM rAkzaseSvara
aDarmAnftasaMyuktaH kAmam eza niSAcaraH
tejasvI balavAY SUraH saMgrAmezu ca nityaSaH
SatakratumuKEr devEH SrUyate na parAjitaH
mahAtmA balasaMpanno rAvaRo lokarAvaRaH
maraRAntAni vErARi nirvfttaM naH prayojanam
kriyatAm asya saMskAro mamApy eza yaTA tava
tvatsakASAn mahAbAho saMskAraM viDipUrvakam
kzipram arhati DarmajYa tvaM yaSoBAg Bavizyasi
rAGavasya vacaH SrutvA tvaramARo viBIzaRaH
saMskAreRAnurUpeRa yojayAm Asa rAvaRam
sa dadO pAvakaM tasya viDiyuktaM viBIzaRaH
tAH striyo 'nunayAm Asa sAntvam uktvA punaH punaH
pravizwAsu ca sarvAsu rAkzasIzu viBIzaRaH
rAmapArSvam upAgamya tadAtizWad vinItavat
rAmo 'pi saha sEnyena sasugrIvaH salakzmaRaH
harzaM leBe ripuM hatvA yaTA vftraM SatakratuH
te rAvaRavaDaM dfzwvA devaganDarvadAnavAH
jagmus tEs tEr vimAnEH svEH kaTayantaH SuBAH kaTAH
rAvaRasya vaDaM GoraM rAGavasya parAkramam
suyudDaM vAnarARAM ca sugrIvasay ca mantritam
anurAgaM ca vIryaM ca sOmitrer lakzmaRasya ca
kaTayanto mahABAgA jagmur hfzwA yaTAgatam
rAGavas tu raTaM divyam indradattaM SiKipraBam
anujYAya mahABAgo mAtaliM pratyapUjayat
rAGaveRAByanujYAto mAtaliH SakrasAraTiH
divyaM taM raTam AsTAya divam evAruroha saH
tasmiMs tu divam ArUQe surasAraTisattame
rAGavaH paramaprItaH sugrIvaM parizasvaje
parizvajya ca sugrIvaM lakzmaRenABivAditaH
pUjyamAno hariSrezWEr AjagAma balAlayam
abravIc ca tadA rAmaH samIpaparivartinam
sOmitriM sattvasaMpannaM lakzmaRaM dIptatejasaM
viBIzaRam imaM sOmya laNkAyAm aBizecaya
anuraktaM ca BaktaM ca mama cEvopakAriRam
eza me paramaH kAmo yad imaM rAvaRAnujam
laNkAyAM sOmya paSyeyam aBiziktaM viBIzaRam
evam uktas tu sOmitrI rAGaveRa mahAtmanA
taTety uktvA tu saMhfzwaH sOvarRaM Gawam Adade
Gawena tena sOmitrir aByaziYcad viBIzaRam
laNkAyAM rakzasAM maDye rAjAnaM rAmaSAsanAt
aByaziYcat sa DarmAtmA SudDAtmAnaM viBIzaRam
tasyAmAtyA jahfzire BaktA ye cAsya rAkzasAH
dfzwvABiziktaM laNkAyAM rAkzasendraM viBIzaRam
rAGavaH paramAM prItiM jagAma sahalakzmaRaH
sa tad rAjyaM mahat prApya rAmadattaM viBIzaRaH
prakftIH sAntvayitvA ca tato rAmam upAgamat
akzatAn modakAMl lAjAn divyAH sumanasas taTA
Ajahrur aTa saMhfzwAH pOrAs tasmE niSAcarAH
sa tAn gfhItvA durDarzo rAGavAya nyavedayat
maNgalyaM maNgalaM sarvaM lakzmaRAya ca vIryavAn
kftakAryaM samfdDArTaM dfzwvA rAmo viBIzaRam
pratijagrAha tat sarvaM tasyEva priyakAmyayA
tataH SElopamaM vIraM prAYjaliM pArSvataH sTitam
abravId rAGavo vAkyaM hanUmantaM plavaMgamam
anumAnya mahArAjam imaM sOmya viBIzaRam
praviSya rAvaRagfhaM vinayenopasftya ca
vEdehyA mAM kuSalinaM sasugrIvaM salakzmaRam
Acakzva jayatAM SrezWa rAvaRaM ca mayA hatam
priyam etad udAhftya mETilyAs tvaM harISvara
pratigfhya ca saMdeSam upAvartitum arhasi
iti pratisamAdizwo hanUmAn mArutAtmajaH
praviveSa purIM laNkAM pUjyamAno niSAcarEH
praviSya tu mahAtejA rAvaRasya niveSanam
dadarSa SaSinA hInAM sAtaNkAm iva rohiRIm
niBftaH praRataH prahvaH so 'BigamyABivAdya ca
rAmasya vacanaM sarvam AKyAtum upacakrame
vEdehi kuSalI rAmaH sasugrIvaH salakzmaRaH
kuSalaM cAha sidDArTo hataSatrur ariMdamaH
viBIzaRasahAyena rAmeRa hariBiH saha
nihato rAvaRo devi lakzmaRasya nayena ca
pfzwvA ca kuSalaM rAmo vIras tvAM raGunandanaH
abravIt paramaprItaH kftArTenAntarAtmanA
priyam AKyAmi te devi tvAM tu BayaH saBAjaye
dizwyA jIvasi DarmajYe jayena mama saMyuge
labDo no vijayaH sIte svasTA Bava gatavyaTA
rAvaRaH sa hataH Satrur laNkA ceyaM vaSe sTitA
mayA hy alabDanidreRa Dftena tava nirjaye
pratijYEzA vinistIrRA badDvA setuM mahodaDO
saMBramaS ca na kartavyo vartantyA rAvaRAlaye
viBIzaRa viDeyaM hi laNkESvaryam idaM kftam
tad ASvasihi viSvastA svagfhe parivartase
ayaM cAByeti saMhfzwas tvaddarSanasamutsukaH
evam uktA samutpatya sItA SaSiniBAnanA
praharzeRAvarudDA sA vyAjahAra na kiM cana
abravIc ca hariSrezWaH sItAm apratijalpatIm
kiM tvaM cintayase devi kiM ca mAM nABiBAzase
evam uktA hanumatA sItA Darme vyavasTitA
abravIt paramapritA harzagadgadayA girA
priyam etad upaSrutya Bartur vijayasaMSritam
praharzavaSam ApannA nirvAkyAsmi kzaRAntaram
na hi paSyAmi sadfSaM cintayantI plavaMgama
matpriyAKyAnakasyeha tava pratyaBinandanam
na ca paSyAmi tat sOmya pfTivyAm api vAnara
sadfSaM matpriyAKyAne tava dAtuM Bavet samam
hiraRyaM vA suvarRaM vA ratnAni viviDAni ca
rAjyaM vA trizu lokezu nEtad arhati BAzitum
evam uktas tu vEdehyA pratyuvAca plavaMgamaH
pragfhItAYjalir vAkyaM sItAyAH pramuKe sTitaH
BartuH priyahite yukte Bartur vijayakANkziRi
snigDam evaMviDaM vAkyaM tvam evArhasi BAzitum
tavEtad vacanaM sOmye sAravat snigDam eva ca
ratnOGAd viviDAc cApi devarAjyAd viSizyate
arTataS ca mayA prAptA devarAjyAdayo guRAH
hataSatruM vijayinaM rAmaM paSyAmi yat sTitam
imAs tu Kalu rAkzasyo yadi tvam anumanyase
hantum icCAmy ahaM sarvA yABis tvaM tarjitA purA
kliSyantIM patidevAM tvAm aSokavanikAM gatAm
GorarUpasamAcArAH krUrAH krUratarekzaRAH
rAkzasyo dAruRakaTA varam etaM prayacCa me
icCAmi viviDEr GAtEr hantum etAH sudAruRAH
muzwiBiH pARiBiS cEva caraRES cEva SoBane
GorEr jAnuprahArES ca daSanAnAM ca pAtanEH
BakzaREH karRanAsAnAM keSAnAM luYcanEs taTA
BfSaM SuzkamuKIBiS ca dAruREr laNGanEr hatEH
evaMprakArEr bahuBir viprakArEr yaSasvini
hantum icCAmy ahaM devi tavemAH kftakilbizAH
evam uktA mahumatA vEdehI janakAtmajA
uvAca DarmasahitaM hanUmantaM yaSasvinI
rAjasaMSrayavaSyAnAM kurvatInAM parAjYayA
viDeyAnAM ca dAsInAM kaH kupyed vAnarottama
BAgyavEzamya yogena purA duScaritena ca
mayEtet prApyate sarvaM svakftaM hy upaBujyate
prAptavyaM tu daSA yogAn mayEtad iti niScitam
dAsInAM rAvaRasyAhaM marzayAmIha durbalA
AjYaptA rAvaRenEtA rAkzasyo mAm atarjayan
hate tasmin na kuryur hi tarjanaM vAnarottama
ayaM vyAGrasamIpe tu purARo DarmasaMhitaH
fkzeRa gItaH Sloko me taM niboDa plavaMgama
na paraH pApam Adatte parezAM pApakarmaRAm
samayo rakzitavyas tu santaS cAritraBUzaRAH
pApAnAM vA SuBAnAM vA vaDArhARAM plavaMgama
kAryaM kAruRyam AryeRa na kaS cin nAparADyati
lokahiMsAvihArARAM rakzasAM kAmarUpiRam
kurvatAm api pApAni nEva kAryam aSoBanam
evam uktas tu hanumAn sItayA vAkyakovidaH
pratyuvAca tataH sItAM rAmapatnIM yaSasvinIm
yuktA rAmasya BavatI DarmapatnI yaSasvinI
pratisaMdiSa mAM devi gamizye yatra rAGavaH
evam uktA hanumatA vEdehI janakAtmajA
abravId drazwum icCAmi BartAraM vAnarottama
tasyAs tadvacanaM SrutvA hanumAn pavanAtmajaH
harzayan mETilIM vAkyam uvAcedaM mahAdyutiH
pUrRacandrAnanaM rAmaM drakzyasy Arye salakzmaRam
sTiramitraM hatAmitraM SacIva tridaSeSvaram
tAm evam uktvA rAjantIM sItAM sAkzAd iva Sriyam
AjagAma mahAvego hanUmAn yatra rAGavaH
sa uvAca mahAprajYam aBigamya plavaMgamaH
rAmaM vacanam arTajYo varaM sarvaDanuzmatAm
yannimitto 'yam AramBaH karmaRAM ca PalodayaH
tAM devIM SokasaMtaptAM mETilIM drazwum arhasi
sA hi SokasamAvizwA bAzpaparyAkulekzaRA
mETilI vijayaM SrutvA tava harzam upAgamat
pUrvakAt pratyayAc cAham ukto viSvastayA tayA
BartAraM drazwum icCAmi kftArTaM sahalakzmaRam
evam ukto hanumatA rAmo DarmaBftAM varaH
agacCat sahasA DyAnam AsId bAzpapariplutaH
dIrGam uzRaM ca niSvasya medinIm avalokayan
uvAca meGasaMkASaM viBIzaRam upasTitam
divyANgarAgAM vEdehIM divyABaraRaBUzitAm
iha sItAM SiraHsnAtAm upasTApaya mAciram
evam uktas tu rAmeRa tvaramARo viBIzaRaH
praviSyAntaHpuraM sItAM strIBiH svABir acodayat
divyANgarAgA vEdehI divyABaraRaBUzitA
yAnam Aroha BadraM te BartA tvAM drazwum icCati
evam uktA tu vEdehI pratyuvAca viBIzaRam
asnAtA drazwum icCAmi BartAraM rAkzasADipa
tasyAs tadvacanaM SrutvA pratyuvAca viBIzaRaH
yaTAhaM rAmo BartA te tat taTA kartum arhasi
tasya tadvacanaM SrutvA mETilI BrAtfdevatA
BartfBaktivratA sADvI taTeti pratyaBAzata
tataH sItAM SiraHsnAtAM yuvatIBir alaMkftAm
mahArhABaraRopetAM mahArhAmbaraDAriRIm
Aropya SibikAM dIptAM parArDyAmbarasaMvftAm
rakzoBir bahuBir guptAm AjahAra viBIzaRaH
so 'Bigamya mahAtmAnaM jYAtvABiDyAnam AsTitam
praRataS ca prahfzwaS ca prAptAM sItAM nyavedayat
tAm AgatAm upaSrutya rakzogfhacirozitAm
harzo dEnyaM ca rozaS ca trayaM rAGavam AviSat
tataH pArSvagataM dfzwvA savimarSaM vicArayan
viBIzaRam idaM vAkyam ahfzwo rAGavo 'bravIt
rAkzasADipate sOmya nityaM madvijaye rata
vEdehI saMnikarzaM me SIGraM samupagacCatu
sa tadvacanam AjYAya rAGavasya viBIzaRaH
tUrRam utsAraRe yatnaM kArayAm Asa sarvataH
kaYcukozRIziRas tatra vetraJarJarapARayaH
utsArayantaH puruzAH samantAt paricakramuH
fkzARAM vAnarARAM ca rAkzasAnAM ca sarvataH
vfndAny utsAryamARAni dUram utsasfjus tataH
tezAm utsAryamARAnAM sarvezAM Dvanir utTitaH
vAyunodvartamAnasya sAgarasyeva nisvanaH
utsAryamARAMs tAn dfzwvA samantAj jAtasaMBramAn
dAkziRyAt tadamarzAc ca vArayAm Asa rAGavaH
saMrabDaS cAbravId rAmaS cakzuzA pradahann iva
viBIzaRaM mahAprAjYaM sopAlamBam idaM vacaH
kimarTaM mAm anAdftya kfSyate 'yaM tvayA janaH
nivartayEnam udyogaM jano 'yaM svajano mama
na gfhARi na vastrARi na prAkArAs tiraskriyAH
nedfSA rAjasatkArA vfttam AvaraRaM striyaH
vyasanezu na kfcCrezu na yudDe na svayaM vare
na kratO no vivAhe ca darSanaM duzyate striyaH
sEzA yudDagatA cEva kfcCre mahati ca sTitA
darSane 'syA na dozaH syAn matsamIpe viSezataH
tad Anaya samIpaM me SIGram enAM viBIzaRa
sItA paSyatu mAm ezA suhfdgaRavftaM sTitam
evam uktas tu rAmeRa savimarSo viBIzaRaH
rAmasyopAnayat sItAM saMnikarzaM vinItavat
tato lakzmaRasugrIvO hanUmAMS ca plavaMgamaH
niSamya vAkyaM rAmasya baBUvur vyaTitA BfSam
kalatranirapekzES ca iNgitEr asya dAruREH
aprItam iva sItAyAM tarkayanti sma rAGavam
lajjayA tv avalIyantI svezu gAtrezu mETilI
viBIzaRenAnugatA BartAraM sAByavartata
sA vastrasaMrudDamuKI lajjayA janasaMsadi
rurodAsAdya BartAram Aryaputreti BAziRI
vismayAc ca praharzAc ca snehAc ca paridevatA
udEkzata muKaM BartuH sOmyaM sOmyatarAnanA
aTa samapanudan manaHklamaM sA; suciram adfzwam udIkzya vE priyasya
vadanam uditapUrRacandrakAntaM; vimalaSaSANkaniBAnanA tadAsIt
tAM tu pArSve sTitAM prahvAM rAmaH saMprekzya mETilIm
hfdayAntargatakroDo vyAhartum upacakrame
ezAsi nirjitA Badre SatruM jitvA mayA raRe
pOruzAd yad anuzWeyaM tad etad upapAditam
gato 'smy antam amarzasya DarzaRA saMpramArjitA
avamAnaS ca SatruS ca mayA yugapad udDftO
adya me pOruzaM dfzwam adya me saPalaH SramaH
adya tIrRapratijYatvAt praBavAmIha cAtmanaH
yA tvaM virahitA nItA calacittena rakzasA
dEvasaMpAdito dozo mAnuzeRa mayA jitaH
saMprAptam avamAnaM yas tejasA na pramArjati
kas tasya puruzArTo 'sti puruzasyAlpatejasaH
laNGanaM ca samudrasya laNkAyAS cAvamardanam
saPalaM tasya tac ClAGyam adya karma hanUmataH
yudDe vikramataS cEva hitaM mantrayataS ca me
sugrIvasya sasEnyasya saPalo 'dya pariSramaH
nirguRaM BrAtaraM tyaktvA yo mAM svayam upasTitaH
viBIzaRasya Baktasya saPalo 'dya pariSramaH
ity evaM bruvatas tasya sItA rAmasya tadvacaH
mfgIvotPullanayanA baBUvASrupariplutA
paSyatas tAM tu rAmasya BUyaH kroDo 'Byavartata
praBUtAjyAvasiktasya pAvakasyeva dIpyataH
sa badDvA BrukuwiM vaktre tiryakprekzitalocanaH
abravIt paruzaM sItAM maDye vAnararakzasAm
yat kartavyaM manuzyeRa DarzaRAM parimArjatA
tat kftaM sakalaM sIte SatruhastAd amarzaRAt
nirjitA jIvalokasya tapasA BAvitAtmanA
agastyena durADarzA muninA dakziReva dik
viditaS cAstu BadraM te yo 'yaM raRapariSramaH
sa tIrRaH suhfdAM vIryAn na tvadarTaM mayA kftaH
rakzatA tu mayA vfttam apavAdaM ca sarvaSaH
praKyAtasyAtmavaMSasya nyaNgaM ca parimArjatA
prAptacAritrasaMdehA mama pratimuKe sTitA
dIpo netrAturasyeva pratikUlAsi me dfQam
tad gacCa hy aByanujYAtA yatezwaM janakAtmaje
etA daSa diSo Badre kAryam asti na me tvayA
kaH pumAn hi kule jAtaH striyaM paragfhozitAm
tejasvi punar AdadyAt suhflleKena cetasA
rAvaRANkapariBrazwAM dfzwAM duzwena cakzuzA
kaTaM tvAM punarAdadyAM kulaM vyapadiSan mahat
tadarTaM nirjitA me tvaM yaSaH pratyAhftaM mayA
nAsti me tvayy aBizvaNgo yaTezwaM gamyatAm itaH
iti pravyAhftaM Badre mayEtat kftabudDinA
lakzmaRe Barate vA tvaM kuru budDiM yaTAsuKam
sugrIve vAnarendre vA rAkzasendre viBIzaRe
niveSaya manaH SIte yaTA vA suKam AtmanaH
na hi tvAM rAvaRo dfzwvA divyarUpAM manoramAm
marzayate ciraM sIte svagfhe parivartinIm
tataH priyArhaSvaraRA tad apriyaM; priyAd upaSrutya cirasya mETilI
mumoca bAzpaM suBfSaM pravepitA; gajendrahastABihateva vallarI
evam uktA tu vEdehI paruzaM lomaharzaRam
rAGaveRa sarozeRa BfSaM pravyaTitABavat
sA tad aSrutapUrvaM hi jane mahati mETilI
SrutvA Bartfvaco rUkzaM lajjayA vrIqitABavat
praviSantIva gAtrARi svAny eva janakAtmajA
vAkSalyEs tEH saSalyeva BfSam aSrURy avartayat
tato bAzpapariklizwaM pramArjantI svam Ananam
SanEr gadgadayA vAcA BartAram idam abravIt
kiM mAm asadfSaM vAkyam IdfSaM SrotradAruRam
rUkzaM SrAvayase vIra prAkftaH prAkftAm iva
na taTAsmi mahAbAho yaTA tvam avagacCasi
pratyayaM gacCa me svena cAritreREva te Sape
pfTak strIRAM pracAreRa jAtiM tvaM pariSaNkase
parityajemAM SaNkAM tu yadi te 'haM parIkzitA
yady ahaM gAtrasaMsparSaM gatAsmi vivaSA praBo
kAmakAro na me tatra dEvaM tatrAparADyati
madaDInaM tu yat tan me hfdayaM tvayi vartate
parADInezu gAtrezu kiM karizyAmy anISvarA
sahasaMvfdDaBAvAc ca saMsargeRa ca mAnada
yady ahaM te na vijYAtA hatA tenAsmi SASvatam
prezitas te yadA vIro hanUmAn avalokakaH
laNkAsTAhaM tvayA vIra kiM tadA na visarjitA
pratyakzaM vAnarendrasya tvadvAkyasamanantaram
tvayA saMtyaktayA vIra tyaktaM syAj jIvitaM mayA
na vfTA te Sramo 'yaM syAt saMSaye nyasya jIvitam
suhfjjanaparikleSo na cAyaM nizPalas tava
tvayA tu naraSArdUla kroDam evAnuvartatA
laGuneva manuzyeRa strItvam eva puraskftam
apadeSena janakAn notpattir vasuDAtalAt
mama vfttaM ca vfttajYa bahu te na puraskftam
na pramARIkftaH pARir bAlye bAlena pIqitaH
mama BaktiS ca SIlaM ca sarvaM te pfzWataH kftam
evaM bruvARA rudatI bAzpagadgadaBAziRI
abravIl lakzmaRaM sItA dInaM DyAnaparaM sTitam
citAM me kuru sOmitre vyasanasyAsya Bezajam
miTyApavAdopahatA nAhaM jIvitum utsahe
aprItasya guREr Bartus tyaktayA janasaMsadi
yA kzamA me gatir gantuM pravekzye havyavAhanam
evam uktas tu vEdehyA lakzmaRaH paravIrahA
amarzavaSam Apanno rAGavAnanam Ekzata
sa vijYAya manaSCandaM rAmasyAkArasUcitam
citAM cakAra sOmitrir mate rAmasya vIryavAn
aDomuKaM tato rAmaM SanEH kftvA pradakziRam
upAsarpata vEdehI dIpyamAnaM hutASanam
praRamya devatAByaS ca brAhmaReByaS ca mETilI
badDAYjalipuwA cedam uvAcAgnisamIpataH
yaTA me hfdayaM nityaM nApasarpati rAGavAt
taTA lokasya sAkzI mAM sarvataH pAtu pAvakaH
evam uktvA tu vEdehI parikramya hutASanam
viveSa jvalanaM dIptaM niHsaNgenAntarAtmanA
janaH sa sumahAMs tatra bAlavfdDasamAkulaH
dadarSa mETilIM tatra praviSantIM hutASanam
tasyAm agniM viSantyAM tu hAheti vipulaH svanaH
rakzasAM vAnarARAM ca saMbaBUvAdButopamaH
tato vESravaRo rAjA yamaS cAmitrakarSanaH
sahasrAkzo mahendraS ca varuRaS ca paraMtapaH
zaqarDanayanaH SrImAn mahAdevo vfzaDvajaH
kartA sarvasya lokasya brahmA brahmavidAM varaH
ete sarve samAgamya vimAnEH sUryasaMniBEH
Agamya nagarIM laNkAm aBijagmuS ca rAGavam
tataH sahastABaraRAn pragfhya vipulAn BujAn
abruvaMs tridaSaSrezWAH prAYjaliM rAGavaM sTitam
kartA sarvasya lokasya SrezWo jYAnavatAM varaH
upekzase kaTaM sItAM patantIM havyavAhane
kaTaM devagaRaSrezWam AtmAnaM nAvabuDyase
ftaDAmA vasuH pUrvaM vasUnAM ca prajApatiH
tvaM trayARAM hi lokAnAm AdikartA svayaMpraBuH
rudrARAm azwamo rudraH sADyAnAm api paYcamaH
aSvinO cApi te karRO candrasUryO ca cakzuzI
ante cAdO ca lokAnAM dfSyase tvaM paraMtapa
upekzase ca vEdehIM mAnuzaH prAkfto yaTA
ity ukto lokapAlEs tEH svAmI lokasya rAGavaH
abravIt tridaSaSrezWAn rAmo DarmaBftAM varaH
AtmAnaM mAnuzaM manye rAmaM daSaraTAtmajam
yo 'haM yasya yataS cAhaM BagavAMs tad bravItu me
iti bruvARaM kAkutsTaM brahmA brahmavidAM varaH
abravIc CfRu me rAma satyaM satyaparAkrama
BavAn nArAyaRo devaH SrImAMS cakrAyuDo viBuH
ekaSfNgo varAhas tvaM BUtaBavyasapatnajit
akzaraM brahmasatyaM ca maDye cAnte ca rAGava
lokAnAM tvaM paro Darmo vizvaksenaS caturBujaH
SArNgaDanvA hfzIkeSaH puruzaH puruzottamaH
ajitaH KaqgaDfg vizRuH kfzRaS cEva bfhadbalaH
senAnIr grAmaRIS ca tvaM budDiH sattaM kzamA damaH
praBavaS cApyayaS ca tvam upendro maDusUdanaH
indrakarmA mahendras tvaM padmanABo raRAntakft
SaraRyaM SaraRaM ca tvAm Ahur divyA maharzayaH
sahasraSfNgo vedAtmA Satajihvo maharzaBaH
tvaM yajYas tvaM vazawkAras tvam oMkAraH paraMtapa
praBavaM niDanaM vA te na viduH ko BavAn iti
dfSyase sarvaBUtezu brAhmaRezu ca gozu ca
dikzu sarvAsu gagane parvatezu vanezu ca
sahasracaraRaH SrImAY SataSIrzaH sahasraDfk
tvaM DArayasi BUtAni vasuDAM ca saparvatAm
ante pfTivyAH salile dfSyase tvaM mahoragaH
trIMl lokAn DArayan rAma devaganDarvadAnavAn
ahaM te hfdayaM rAma jihvA devI sarasvatI
devA gAtrezu lomAni nirmitA brahmaRA praBo
nimezas te 'Bavad rAtrir unmezas te 'Bavad divA
saMskArAs te 'Bavan vedA na tad asti tvayA vinA
jagat sarvaM SarIraM te sTEryamM te vasuDAtalam
agniH kopaH prasAdas te somaH SrIvatsalakzaRa
tvayA lokAs trayaH krAntAH purARe vikramEs triBiH
mahendraS ca kfto rAjA baliM badDvA mahAsuram
sItA lakzmIr BavAn vizRur devaH kfzRaH prajApatiH
vaDArTaM rAvaRasyeha pravizwo mAnuzIM tanum
tad idaM naH kftaM kAryaM tvayA DarmaBftAM vara
nihato rAvaRo rAma prahfzwo divam Akrama
amoGaM balavIryaM te amoGas te parAkramaH
amoGAs te Bavizyanti BaktimantaS ca ye narAH
ye tvAM devaM DruvaM BaktAH purARaM puruzottamam
ye narAH kIrtayizyanti nAsti tezAM parABavaH
etac CrutvA SuBaM vAkyaM pitAmahasamIritam
aNkenAdAya vEdehIm utpapAta viBAvasuH
taruRAdityasaMkASAM taptakAYcanaBUzaRAm
raktAmbaraDarAM bAlAM nIlakuYcitamUrDajAm
aklizwamAlyABaraRAM taTA rUpAM manasvinIm
dadO rAmAya vEdehIm aNke kftvA viBAvasuH
abravIc ca tadA rAmaM sAkzI lokasya pAvakaH
ezA te rAma vEdehI pApam asyA na vidyate
nEva vAcA na manasA nAnuDyAnAn na cakzuzA
suvfttA vfttaSORqIrA na tvAm aticacAra ha
rAvaRenApanItEzA vIryotsiktena rakzasA
tvayA virahitA dInA vivaSA nirjanAd vanAt
rudDA cAntaHpure guptA tvakcittA tvatparAyaRA
rakzitA rAkzasI saMGEr vikftEr GoradarSanEH
praloByamAnA viviDaM BartsyamAnA ca mETilI
nAcintayata tad rakzas tvadgatenAntarAtmanA
viSudDaBAvAM nizpApAM pratigfhRIzva rAGava
na kiM cid aBiDAtavyam aham AjYApayAmi te
evam ukto mahAtejA DftimAn dfQavikramaH
abravIt tridaSaSrezWaM rAmo DarmaBftAM varaH
avaSyaM trizu lokezu sItA pAvanam arhati
dIrGakAlozitA ceyaM rAvaRAntaHpure SuBA
bAliSaH Kalu kAmAtmA rAmo daSaraTAtmajaH
iti vakzyanti mAM santo jAnakIm aviSoDya hi
ananyahfdayAM BaktAM maccittaparirakzaRIm
aham apy avagacCAmi mETilIM janakAtmajAm
pratyayArTaM tu lokAnAM trayARAM satyasaMSrayaH
upekze cApi vEdehIM praviSantIM hutASanam
imAm api viSAlAkzIM rakzitAM svena tejasA
rAvaRo nAtivarteta velAm iva mahodaDiH
na hi SaktaH sa duzwAtmA manasApi hi mETilIm
praDarzayitum aprAptAM dIptAm agniSiKAm iva
neyam arhati cESvaryaM rAvaRAntaHpure SuBA
ananyA hi mayA sItAM BAskareRa praBA yaTA
viSudDA trizu lokezu mETilI janakAtmajA
na hi hAtum iyaM SakyA kIrtir AtmavatA yaTA
avaSyaM ca mayA kAryaM sarvezAM vo vaco hitam
snigDAnAM lokamAnyAnAm evaM ca bruvatAM hitam
itIdam uktvA vacanaM mahAbalEH; praSasyamAnaH svakftena karmaRA
sametya rAmaH priyayA mahAbalaH; suKaM suKArho 'nubaBUva rAGavaH
etac CrutvA SuBaM vAkyaM rAGaveRa suBAzitam
idaM SuBataraM vAkyaM vyAjahAra maheSvaraH
puzkarAkza mahAbAho mahAvakzaH paraMtapa
dizwyA kftam idaM karma tvayA SastraBftAM vara
dizwyA sarvasya lokasya pravfdDaM dAruRaM tamaH
apAvfttaM tvayA saMKye rAma rAvaRajaM Bayam
ASvAsya BarataM dInaM kOsalyAM ca yaSasvinIm
kEkeyIM ca sumitrAM ca dfzwvA lakzmaRamAtaram
prApya rAjyam ayoDyAyAM nandayitvA suhfjjanam
ikzvAkURAM kule vaMSaM sTApayitvA mahAbala
izwvA turagameDena prApya cAnuttamaM yaSaH
brAhmaReByo DanaM dattvA tridivaM gantum arhasi
eza rAjA vimAnasTaH pitA daSaraTas tava
kAkutsTa mAnuze loke gurus tava mahAyaSAH
indralokaM gataH SrImAMs tvayA putreRa tAritaH
lakzmaRena saha BrAtrA tvam enam aBivAdaya
mahAdevavacaH SrutvA kAkutsTaH sahalakzmaRaH
vimAnaSiKarasTasya praRAmam akarot pituH
dIpyamAnaM svayAM lakzmyA virajo'mbaraDAriRam
lakzmaRena saha BrAtrA dadarSa pitaraM praBuH
harzeRa mahatAvizwo vimAnasTo mahIpatiH
prAREH priyataraM dfzwvA putraM daSaraTas tadA
AropyANkaM mahAbAhur varAsanagataH praBuH
bAhuByAM saMparizvajya tato vAkyaM samAdade
na me svargo bahumataH saMmAnaS ca surarziBiH
tvayA rAma vihInasya satyaM pratiSfRomi te
kEkeyyA yAni coktAni vAkyAni vadatAM vara
tava pravrAjanArTAni sTitAni hfdaye mama
tvAM tu dfzwvA kuSalinaM parizvajya salakzmaRam
adya duHKAd vimukto 'smi nIhArAd iva BAskaraH
tArito 'haM tvayA putra suputreRa mahAtmanA
azwAvakreRa DarmAtmA tArito brAhmaRo yaTA
idAnIM ca vijAnAmi yaTA sOmya sureSvarEH
vaDArTaM rAvaRasyeha vihitaM puruzottamam
sidDArTA Kalu kOsalyA yA tvAM rAma gfhaM gatam
vanAn nivfttaM saMhfzwA drakzyate SatrusUdana
sidDArTAH Kalu te rAma narA ye tvAM purIM gatam
jalArdram aBiziktaM ca drakzyanti vasuDADipam
anuraktena balinA SucinA DarmacAriRA
icCeyaM tvAm ahaM drazwuM Baratena samAgatam
caturdaSasamAH sOmya vane niryApitAs tvayA
vasatA sItayA sArDaM lakzmaRena ca DImatA
nivfttavanavAso 'si pratijYA saPalA kftA
rAvaRaM ca raRe hatvA devAs te paritozitAH
kftaM karma yaSaH SlAGyaM prAptaM te SatrusUdana
BrAtfBiH saha rAjyasTo dIrGam Ayur avApnuhi
iti bruvARaM rAjAnaM rAmaH prAYjalir abravIt
kuru prasAdaM DarmajYa kEkeyyA Baratasya ca
saputrAM tvAM tyajAmIti yad uktA kEkayI tvayA
sa SApaH kEkayIM GoraH saputrAM na spfSet praBo
sa taTeti mahArAjo rAmam uktvA kftAYjalim
lakzmaRaM ca parizvajya punar vAkyam uvAca ha
rAmaM SuSrUzatA BaktyA vEdehyA saha sItayA
kftA mama mahAprItiH prAptaM DarmaPalaM ca te
DarmaM prApsyasi DarmajYa yaSaS ca vipulaM Buvi
rAme prasanne svargaM ca mahimAnaM taTEva ca
rAmaM SuSrUza BadraM te sumitrAnandavarDana
rAmaH sarvasya lokasya SuBezv aBirataH sadA
ete sendrAs trayo lokAH sidDAS ca paramarzayaH
aBigamya mahAtmAnam arcanti puruzottamam
etat tad uktam avyaktam akzaraM brahmanirmitam
devAnAM hfdayaM sOmya guhyaM rAmaH paraMtapaH
avAptaM DarmacaraRaM yaSaS ca vipulaM tvayA
rAmaM SuSrUzatA BaktyA vEdehyA saha sItayA
sa taToktvA mahAbAhur lakzmaRaM prAYjaliM sTitam
uvAca rAjA DarmAtmA vEdehIM vacanaM SuBam
kartavyo na tu vEdehi manyus tyAgam imaM prati
rAmeRa tvadviSudDyarTaM kftam etad DitEziRA
na tvaM suBru samADeyA patiSuSrUvaRaM prati
avaSyaM tu mayA vAcyam eza te dEvataM param
iti pratisamAdiSya putrO sItAM taTA snuzAm
indralokaM vimAnena yayO daSaraTo jvalan
pratiprayAte kAkutsTe mahendraH pAkaSAsanaH
abravIt paramaprIto rAGavaM prAYjaliM sTitam
amoGaM darSanaM rAma tavAsmAkaM paraMtapa
prItiyukto 'smi tena tvaM brUhi yan manasecCasi
evam uktas tu kAkutsTaH pratyuvAca kftAYjaliH
lakzmaRena saha BrAtrA sItayA cApi BAryayA
yadi prItiH samutpannA mayi sarvasureSvara
vakzyAmi kuru me satyaM vacanaM vadatAM vara
mama hetoH parAkrAntA ye gatA yamasAdanam
te sarve jIvitaM prApya samuttizWantu vAnarAH
matpriyezv aBiraktAS ca na mftyuM gaRayanti ca
tvatprasAdAt sameyus te varam etad ahaM vfRe
nIrujAn nirvraRAMS cEva saMpannabalapOruzAn
golANgUlAMs taTEvarkzAn drazwum icCAmi mAnada
akAle cApi muKyAni mUlAni ca PalAni ca
nadyaS ca vimalAs tatra tizWeyur yatra vAnarAH
SrutvA tu vacanaM tasya rAGavasya mahAtmanaH
mahendraH pratyuvAcedaM vacanaM prItilakzaRam
mahAn ayaM varas tAta tvayokto raGunandana
samutTAsyanti harayaH suptA nidrAkzaye yaTA
suhfdBir bAnDavES cEva jYAtiBiH svajanena ca
sarva eva samezyanti saMyuktAH parayA mudA
akAle puzpaSabalAH PalavantaS ca pAdapAH
Bavizyanti mahezvAsa nadyaS ca salilAyutAH
savraREH praTamaM gAtrEH saMvftEr nivraREH punaH
baBUvur vAnarAH sarve kim etad iti vismitaH
kAkutsTaM paripUrRArTaM dfzwvA sarve surottamAH
Ucus te praTamaM stutvA stavArhaM sahalakzmaRam
gacCAyoDyAm ito vIra visarjaya ca vAnarAn
mETilIM sAntvayasvEnAm anuraktAM tapasvinIm
BrAtaraM paSya BarataM tvacCokAd vratacAriRam
aBizecaya cAtmAnaM pOrAn gatvA praharzaya
evam uktvA tam Amantrya rAmaM sOmitriRA saha
vimAnEH sUryasaMkASEr hfzwA jagmuH surA divam
aBivAdya ca kAkutsTaH sarvAMs tAMs tridaSottamAn
lakzmaRena saha BrAtrA vAsam AjYApayat tadA
tatas tu sA lakzmaRarAmapAlitA; mahAcamUr hfzwajanA yaSasvinI
SriyA jvalantI virarAja sarvato; niSApraRIteva hi SItaraSminA
tAM rAtrim uzitaM rAmaM suKotTitam ariMdamam
abravIt prAYjalir vAkyaM jayaM pfzwvA viBIzaRaH
snAnAni cANgarAgARi vastrARy ABaraRAni ca
candanAni ca divyAni mAlyAni viviDAni ca
alaMkAravidaS cemA nAryaH padmaniBekzaRAH
upasTitAs tvAM viDivat snApayizyanti rAGava
evam uktas tu kAkutsTaH pratyuvAca viBIzaRam
harIn sugrIvamuKyAMs tvaM snAnenopanimantraya
sa tu tAmyati DarmAtmA mamahetoH suKocitaH
sukumAro mahAbAhuH kumAraH satyasaMSravaH
taM vinA kEkeyIputraM BarataM DarmacAriRam
na me snAnaM bahumataM vastrARy ABaraRAni ca
ita eva paTA kzipraM pratigacCAma tAM purIm
ayoDyAm Ayato hy eza panTAH paramadurgamaH
evam uktas tu kAkutsTaM pratyuvAca viBIzaRaH
ahnA tvAM prApayizyAmi tAM purIM pArTivAtmaja
puzpakaM nAma BadraM te vimAnaM sUryasaMniBam
mama BrAtuH kuberasya rAvaRenAhftaM balAt
tad idaM meGasaMkASaM vimAnam iha tizWati
tena yAsyasi yAnena tvam ayoDyAM gajajvaraH
ahaM te yady anugrAhyo yadi smarasi me guRAn
vasa tAvad iha prAjYa yady asti mayi sOhfdam
lakzmaRena saha BrAtrA vEdehyA cApi BAryayA
arcitaH sarvakAmEs tvaM tato rAma gamizyasi
prItiyuktas tu me rAma sasEnyaH sasuhfdgaRaH
satkriyAM vihitAM tAvad gfhARa tvaM mayodyatAm
praRayAd bahumAnAc ca sOhfdena ca rAGava
prasAdayAmi prezyo 'haM na Kalv AjYApayAmi te
evam uktas tato rAmaH pratyuvAca viBIzaRam
rakzasAM vAnarARAM ca sarvezAM copaSfRvatAm
pUjito 'haM tvayA vIra sAcivyena paraMtapa
sarvAtmanA ca cezwiBiH sOhfdenottamena ca
na Kalv etan na kuryAM te vacanaM rAkzaseSvara
taM tu me BrAtaraM drazwuM BarataM tvarate manaH
mAM nivartayituM yo 'sO citrakUwam upAgataH
SirasA yAcato yasya vacanaM na kftaM mayA
kOsalyAM ca sumitrAM ca kEkeyIM ca yaSasvinIm
gurUMS ca suhfdaS cEva pOrAMS ca tanayEH saha
upasTApaya me kzipraM vimAnaM rAkzaseSvara
kftakAryasya me vAsaH kaTaM cid iha saMmataH
anujAnIhi mAM sOmya pUjito 'smi viBIzaRa
manyur na Kalu kartavyas tvaritas tvAnumAnaye
tataH kAYcanacitrANgaM vEdUryamaRivedikam
kUwAgArEH parikziptaM sarvato rajatapraBam
pARqurABiH patAkABir DvajES ca samalaMkftam
SoBitaM kAYcanEr harmyEr hemapadmaviBUzitam
prakIrRaM kiNkiRIjAlEr muktAmaRigavAkzitam
GaRwAjAlEH parikziptaM sarvato maDurasvanam
tan meruSiKarAkAraM nirmitaM viSvakarmaRA
bahuBir BUzitaM harmyEr muktArajatasaMniBO
talEH sPawikacitrANgEr vEdUryES ca varAsanEH
mahArhAstaraRopetEr upapannaM mahADanEH
upasTitam anADfzyaM tad vimAnaM manojavam
nivedayitvA rAmAya tasTO tatra viBIzaRaH
upasTitaM tu taM dfzwvA puzpakaM puzpaBUzitam
avidUre sTitaM rAmaM pratyuvAca viBIzaRaH
sa tu badDAYjaliH prahvo vinIto rAkzaseSvaraH
abravIt tvarayopetaH kiM karomIti rAGavam
tam abravIn mahAtejA lakzmaRasyopaSfRvataH
vimfSya rAGavo vAkyam idaM snehapuraskftam
kftaprayatnakarmARo viBIzaRa vanOkasaH
ratnEr arTES ca viviBEr BUzaRES cABipUjaya
sahEBir arditA laNkA nirjitA rAkzaseSvara
hfzwEH prARaBayaM tyaktvA saMgrAmezv anivartiBiH
evaM saMmAnitAS ceme mAnArhA mAnada tvayA
Bavizyanti kftajYena nirvftA hariyUTapAH
tyAginaM saMgrahItAraM sAnukroSaM yaSasvinam
yatas tvAm avagacCanti tataH saMboDayAmi te
evam uktas tu rAmeRa vAnarAMs tAn viBIzaRaH
ratnArTEH saMviBAgena sarvAn evAnvapUjayat
tatas tAn pUjitAn dfzwvA ratnEr arTES ca yUTapAn
Aruroha tato rAmas tad vimAnam anuttamam
aNkenAdAya vEdehIM lajjamAnAM yaSasvinIm
lakzmaRena saha BrAtrA vikrAntena DanuzmatA
abravIc ca vimAnasTaH kAkutsTaH sarvavAnarAn
sugrIvaM ca mahAvIryaM rAkzasaM ca viBIzaRam
mitrakAryaM kftam idaM BavadBir vAnarottamAH
anujYAtA mayA sarve yaTezwaM pratigacCata
yat tu kAryaM vayasyena suhfdA vA paraMtapa
kftaM sugrIva tat sarvaM BavatA DarmaBIruRA
kizkinDAM pratiyAhy ASu svasEnyenABisaMvftaH
svarAjye vasa laNkAyAM mayA datte viBIzaRa
na tvAM DarzayituM SaktAH sendrA api divOkasaH
ayoDyAM pratiyAsyAmi rAjaDAnIM pitur mama
aByanujYAtum icCAmi sarvAn AmantrayAmi vaH
evam uktAs tu rAmeRa vAnarAs te mahAbalAH
UcuH prAYjalayo rAmaM rAkzasaS ca viBIzaRaH
ayoDyAM gantum icCAmaH sarvAn nayatu no BavAn
dfzwvA tvAm aBizekArdraM kOsalyAm aBivAdya ca
acireRAgamizyAmaH svAn gfhAn nfpateH suta
evam uktas tu DarmAtmA vAnarEH saviBIzaREH
abravId rAGavaH SrImAn sasugrIvaviBIzaRAn
priyAt priyataraM labDaM yad ahaM sasuhfjjanaH
sarvEr BavadBiH sahitaH prItiM lapsye purIM gataH
kzipram Aroha sugrIva vimAnaM vAnarEH saha
tvam aDyAroha sAmAtyo rAkzasendraviBIzaRa
tatas tat puzpakaM divyaM sugrIvaH saha senayA
aDyArohat tvaraY SIGraM sAmAtyaS ca viBIzaRaH
tezv ArUQezu sarvezu kOberaM paramAsanam
rAGaveRAByanujYAtam utpapAta vihAyasaM
yayO tena vimAnena haMsayuktena BAsvatA
prahfzwaS ca pratItaS ca baBO rAmaH kuberavat
anujYAtaM tu rAmeRa tad vimAnam anuttamam
utpapAta mahAmeGaH SvasanenodDato yaTA
pAtayitvA tataS cakzuH sarvato raGunandanaH
abravIn mETilIM sItAM rAmaH SaSiniBAnanAm
kElAsaSiKarAkAre trikUwaSiKare sTitAm
laNkAm Ikzasva vEdehi nirmitAM viSvakarmaRA
etad AyoDanaM paSya mAMsaSoRitakardamam
harIRAM rAkzasAnAM ca sIte viSasanaM mahat
tavahetor viSAlAkzi rAvaRo nihato mayA
kumBakarRo 'tra nihataH prahastaS ca niSAcaraH
lakzmaRenendrajic cAtra rAvaRir nihato raRe
virUpAkzaS ca duzprekzyo mahApArSvamahodarO
akampanaS ca nihato balino 'nye ca rAkzasAH
triSirAS cAtikAyaS ca devAntakanarAntakO
atra mandodarI nAma BAryA taM paryadevayat
sapatnInAM sahasreRa sAsreRa parivAritA
etat tu dfSyate tIrTaM samudrasya varAnane
yatra sAgaram uttIrya tAM rAtrim uzitA vayam
eza setur mayA badDaH sAgare salilArRave
tavahetor viSAlAkzi nalasetuH suduzkaraH
paSya sAgaram akzoByaM vEdehi varuRAlayam
apAram aBigarjantaM SaNKaSuktinizevitam
hiraRyanABaM SElendraM kAYcanaM paSya mETili
viSramArTaM hanumato BittvA sAgaram utTitam
atra rAkzasarAjo 'yam AjagAma viBIzaRaH
ezA sA dfSyate sIte kizkinDA citrakAnanA
sugrIvasya purI ramyA yatra vAlI mayA hataH
dfSyate 'sO mahAn sIte savidyud iva toyadaH
fSyamUko giriSrezWaH kAYcanEr DAtuBir vftaH
atrAhaM vAnarendreRa sugrIveRa samAgataH
samayaS ca kftaH sIte vaDArTaM vAlino mayA
ezA sA dfSyate pampA nalinI citrakAnanA
tvayA vihIno yatrAhaM vilalApa suduHKitaH
asyAs tIre mayA dfzwA SabarI DarmacAriRI
atra yojanabAhuS ca kabanDo nihato mayA
dfSyate 'sO janasTAne sIte SrImAn vanaspatiH
yatra yudDaM mahad vfttaM tavahetor vilAsini
rAvaRasya nfSaMsasya jawAyoS ca mahAtmanaH
KaraS ca nihataS saMKye dUzaRaS ca nipAtitaH
triSirAS ca mahAvIryo mayA bAREr ajihmagEH
parRaSAlA taTA citrA dfSyate SuBadarSanA
yatra tvaM rAkzasendreRa rAvaRena hftA balAt
ezA godAvarI ramyA prasannasalilA SivA
agastyasyASramo hy eza dfSyate paSya mETili
vEdehi dfSyate cAtra SaraBaNgASramo mahAn
upayAtaH sahasrAkzo yatra SakraH puraMdaraH
ete te tApasAvAsA dfSyante tanumaDyame
atriH kulapatir yatra sUryavESvAnarapraBaH
atra sIte tvayA dfzwA tApasI DarmacAriRI
asmin deSe mahAkAyo virADo nihato mayA
asO sutanuSElendraS citrakUwaH prakASate
yatra mAM kEkayIputraH prasAdayitum AgataH
ezA sA yamunA dUrAd dfSyate citrakAnanA
BaradvAjASramo yatra SrImAn eza prakASate
ezA tripaTagA gaNgA dfSyate varavarRini
SfNgaverapuraM cEtad guho yatra samAgataH
ezA sA dfSyate 'yoDyA rAjaDAnI pitur mama
ayoDyAM kuru vEdehi praRAmaM punar AgatA
tatas te vAnarAH sarve rAkzasaS ca viBIzaRaH
utpatyotpatya dadfSus tAM purIM SuBadarSanAm
tatas tu tAM pARquraharmyamAlinIM; viSAlakakzyAM gajavAjisaMkulAm
purIm ayoDyAM dadfSuH plavaMgamAH; purIM mahendrasya yaTAmarAvatIm
pUrRe caturdaSe varze paYcaByAM lakzmaRAgrajaH
BaradvAjASramaM prApya vavande niyato munim
so 'pfcCad aBivAdyEnaM BaradvAjaM tapoDanam
SfRozi ka cid Bagavan suBikzAnAmayaM pure
kaccic ca yukto Barato jIvanty api ca mAtaraH
evam uktas tu rAmeRa BaradvAjo mahAmuniH
pratyuvAca raGuSrezWaM smitapUrvaM prahfzwavat
paNkadigDas tu Barato jawilas tvAM pratIkzate
pAduke te puraskftya sarvaM ca kuSalaM gfhe
tvAM purA cIravasanaM praviSantaM mahAvanam
strItftIyaM cyutaM rAjyAd DarmakAmaM ca kevalam
padAtiM tyaktasarvasvaM pitur vacanakAriRam
svargaBogEH parityaktaM svargacyutam ivAmaram
dfzwvA tu karuRA pUrvaM mamAsIt samitiMjaya
kEkeyIvacane yuktaM vanyamUlaPalASanam
sAmprataM susamfdDArTaM samitragaRabAnDavam
samIkzya vijitAriM tvAM mama prItir anuttamA
sarvaM ca suKaduHKaM te viditaM mama rAGava
yat tvayA vipulaM prAptaM janasTAnavaDAdikam
brAhmaRArTe niyuktasya rakzataH sarvatApasAn
mArIcadarSanaM cEva sItonmaTanam eva ca
kabanDadarSanaM cEva pampABigamanaM taTA
sugrIveRa ca te saKyaM yac ca vAlI hatas tvayA
mArgaRaM cEva vEdehyAH karma vAtAtmajasya ca
viditAyAM ca vEdehyAM nalasetur yaTA kftaH
yaTA ca dIpitA laNkA prahfzwEr hariyUTapEH
saputrabAnDavAmAtyaH sabalaH saha vAhanaH
yaTA ca nihataH saMKye rAvaRo devakaRwakaH
samAgamaS ca tridaSEr yaTAdattaS ca te varaH
sarvaM mamEtad viditaM tapasA Darmavatsala
aham apy atra te dadmi varaM SastraBftAM vara
arGyaM pratigfhARedam ayoDyAM Svo gamizyasi
tasya tac CirasA vAkyaM pratigfhya nfpAtmajaH
bAQam ity eva saMhfzwaH SrImAn varam ayAcata
akAlaPalino vfkzAH sarve cApi maDusravAH
Bavantu mArge Bagavann ayoDyAM prati gacCataH
nizPalAH PalinaS cAsan vipuzpAH puzpaSAlinaH
SuzkAH samagrapatrAs te nagAS cEva maDusravAH
ayoDyAM tu samAlokya cintayAm Asa rAGavaH
cintayitvA tato dfzwiM vAnarezu nyapAtayat
priyakAmaH priyaM rAmas tatas tvaritavikramam
uvAca DImAMs tejasvI hanUmantaM plavaMgamam
ayoDyAM tvarito gacCa kzipraM tvaM plavagottama
jAnIhi kaccit kuSalI jano nfpatimandire
SfNgaverapuraM prApya guhaM gahanagocaram
nizAdADipatiM brUhi kuSalaM vacanAn mama
SrutvA tu mAM kuSalinam arogaM vigatajvaram
Bavizyati guhaH prItaH sa mamAtmasamaH saKA
ayoDyAyAS ca te mArgaM pravfttiM Baratasya ca
nivedayizyati prIto nizAdADipatir guhaH
Baratas tu tvayA vAcyaH kuSalaM vacanAn mama
sidDArTaM SaMsa mAM tasmE saBAryaM sahalakzmaRam
haraRaM cApi vEdehyA rAvaRena balIyasA
sugrIveRa ca saMvAdaM vAlinaS ca vaDaM raRe
mETilyanvezaRaM cEva yaTA cADigatA tvayA
laNGayitvA mahAtoyam ApagApatim avyayam
upayAnaM samudrasya sAgarasya ca darSanam
yaTA ca kAritaH setU rAvaRaS ca yaTA hataH
varadAnaM mahendreRa brahmaRA varuRena ca
mahAdevaprasAdAc ca pitrA mama samAgamam
jitvA SatrugaRAn rAmaH prApya cAnuttamaM yaSaH
upayAti samfdDArTaH saha mitrEr mahAbalaH
etac CrutvA yamAkAraM Bajate Baratas tataH
sa ca te veditavyaH syAt sarvaM yac cApi mAM prati
jYeyAH sarve ca vfttAntA BaratasyeNgitAni ca
tattvena muKavarRena dfzwyA vyABAzaRena ca
sarvakAmasamfdDaM hi hastyaSvaraTasaMkulam
pitfpEtAmahaM rAjyaM kasya nAvartayen manaH
saMgatyA BarataH SrImAn rAjyenArTI svayaM Bavet
praSAstu vasuDAM sarvAm aKilAM raGunandanaH
tasya budDiM ca vijYAya vyavasAyaM ca vAnara
yAvan na dUraM yAtAH smaH kzipram Agantum arhasi
iti pratisamAdizwo hanUmAn mArutAtmajaH
mAnuzaM DArayan rUpam ayoDyAM tvarito yayO
laNGayitvA pitfpaTaM BujagendrAlayaM SuBam
gaNgAyamunayor BImaM saMnipAtam atItya ca
SfNgaverapuraM prApya guham AsAdya vIryavAn
sa vAcA SuBayA hfzwo hanUmAn idam abravIt
saKA tu tava kAkutsTo rAmaH satyaparAkramaH
sasItaH saha sOmitriH sa tvAM kuSalam abravIt
paYcamIm adya rajanIm uzitvA vacanAn muneH
BaradvAjAByanujYAtaM drakzyasy adyEva rAGavam
evam uktvA mahAtejAH saMprahfzwatanUruhaH
utpapAta mahAvego vegavAn avicArayan
so 'paSyad rAmatIrTaM ca nadIM vAlukinIM taTA
gomatIM tAM ca so 'paSyad BImaM sAlavanaM taTA
sa gatvA dUram aDvAnaM tvaritaH kapikuYjaraH
AsasAda drumAn PullAn nandigrAmasamIpajAn
kroSamAtre tv ayoDyAyAS cIrakfzRAjinAmbaram
dadarSa BarataM dInaM kfSam ASramavAsinam
jawilaM maladigDANgaM BrAtfvyasanakarSitam
PalamUlASinaM dAntaM tApasaM DarmacAriRam
samunnatajawABAraM valkalAjinavAsasaM
niyataM BAvitAtmAnaM brahmarzisamatejasaM
pAduke te puraskftya SAsantaM vE vasuMDarAm
caturvarRyasya lokasya trAtAraM sarvato BayAt
upasTitam amAtyES ca SuciBiS ca purohitEH
balamuKyES ca yuktES ca kAzAyAmbaraDAriBiH
na hi te rAjaputraM taM cIrakfzRAjinAmbaram
parimoktuM vyavasyanti pOrA vE DarmavatsalAH
taM Darmam iva DarmajYaM devavantam ivAparam
uvAca prAYjalir vAkayM hanUmAn mArutAtmajaH
vasantaM daRqakAraRye yaM tvaM cIrajawADaram
anuSocasi kAkutsTaM sa tvA kuSalam abravIt
priyam AKyAmi te deva SokaM tyakzyasi dAruRam
asmin muhUrte BrAtrA tvaM rAmeRa saha saMgataH
nihatya rAvaRaM rAmaH pratilaBya ca mETilIm
upayAti samfdDArTaH saha mitrEr mahAbalEH
lakzmaRaS ca mahAtejA vEdehI ca yaSasvinI
sItA samagrA rAmeRa mahendreRa SacI yaTA
evam ukto hanumatA BarataH kEkayIsutaH
papAta sahasA hfzwo harzAn mohaM jagAma ha
tato muhUrtAd utTAya pratyASvasya ca rAGavaH
hanUmantam uvAcedaM BarataH priyavAdinam
aSokajEH prItimayEH kapim AliNgya saMBramAt
sizeca BarataH SrImAn vipulEr aSrubinduBiH
devo vA mAnuzo vA tvam anukroSAd ihAgataH
priyAKyAnasya te sOmya dadAmi bruvataH priyam
gavAM SatasahasraM ca grAmARAM ca SataM param
sakuRqalAH SuBAcArA BAryAH kanyAS ca zoqaSa
hemavarRAH sunAsorUH SaSisOmyAnanAH striyaH
sarvABaraRasaMpannA saMpannAH kulajAtiBiH
niSamya rAmAgamanaM nfpAtmajaH; kapipravIrasya tadAdButopamam
praharzito rAmadidfkzayABavat; punaS ca harzAd idam abravId vacaH
bahUni nAma varzARi gatasya sumahad vanam
SfRomy ahaM prItikaraM mama nATasya kIrtanam
kalyARI bata gATeyaM lOkikI pratiBAti me
eti jIvantam Anando naraM varzaSatAd api
rAGavasya harIRAM ca kaTam AsIt samAgamaH
kasmin deSe kim ASritya tat tvam AKyAhi pfcCataH
sa pfzwo rAjaputreRa bfsyAM samupaveSitaH
Acacakze tataH sarvaM rAmasya caritaM vane
yaTA pravrajito rAmo mAtur datte vare tava
yaTA ca putraSokena rAjA daSaraTo mftaH
yaTA dUtEs tvam AnItas tUrRaM rAjagfhAt praBo
tvayAyoDyAM pravizwena yaTA rAjyaM na cepsitam
citrakUwaM giriM gatvA rAjyenAmitrakarSanaH
nimantritas tvayA BrAtA Darmam AcaritA satAm
sTitena rAjYo vacane yaTA rAjyaM visarjitam
Aryasya pAduke gfhya yaTAsi punar AgataH
sarvam etan mahAbAho yaTAvad viditaM tava
tvayi pratiprayAte tu yad vfttaM tan niboDa me
apayAte tvayi tadA samudBrAntamfgadvijam
praviveSATa vijanaM sumahad daRqakAvanam
tezAM purastAd balavAn gacCatAM gahane vane
vinadan sumahAnAdaM virADaH pratyadfSyata
tam utkzipya mahAnAdam UrDvabAhum aDomuKam
niKAte prakzipanti sma nadantam iva kuYjaram
tat kftvA duzkaraM karma BrAtarO rAmalakzmaRO
sAyAhne SaraBaNgasya ramyam ASramam IyatuH
SaraBaNge divaM prApte rAmaH satyaparAkramaH
aBivAdya munIn sarvAY janasTAnam upAgamat
caturdaSasahasrARi rakzasAM BImakarmaRAm
hatAni vasatA tatra rAGaveRa mahAtmanA
tataH paScAc CUrpaRaKA rAmapArSvam upAgatA
tato rAmeRa saMdizwo lakzmaRaH sahasotTitaH
pragfhya KaqgaM cicCeda karRanAse mahAbalaH
tatas tenArditA bAlA rAvaRaM samupAgatA
rAvaRAnucaro Goro mArIco nAma rAkzasaH
loBayAm Asa vEdehIM BUtvA ratnamayo mfgaH
sA rAmam abravId dfzwvA vEdehI gfhyatAm iti
aho manoharaH kAnta ASrame no Bavizyati
tato rAmo DanuzpARir DAvantam anuDAvati
sa taM jaGAna DAvantaM SareRAnataparvaRA
aTa sOmyA daSagrIvo mfgaM yAte tu rAGave
lakzmaRe cApi nizkrAnte praviveSASramaM tadA
jagrAha tarasA sItAM grahaH Ke rohiRIm iva
trAtukAmaM tato yudDe hatvA gfDraM jawAyuzam
pragfhya sItAM sahasA jagAmASu sa rAvaRaH
tatas tv adButasaMkASAH sTitAH parvatamUrDani
sItAM gfhItvA gacCantaM vAnarAH parvatopamAH
dadfSur vismitAs tatra rAvaRaM rAkzasADipam
praviverSa tadA laNkAM rAvaRo lokarAvaRaH
tAM suvarRaparikrAnte SuBe mahati veSmani
praveSya mETilIM vAkyEH sAntvayAm Asa rAvaRaH
nivartamAnaH kAkutsTo dfzwvA gfDraM pravivyaTe
gfDraM hataM tadA dagDvA rAmaH priyasaKaM pituH
godAvarIm anucaran vanoddeSAMS ca puzpitAn
Asedatur mahAraRye kabanDaM nAma rAkzasaM
tataH kabanDavacanAd rAmaH satyaparAkramaH
fSyamUkaM giriM gatvA sugrIveRa samAgataH
tayoH samAgamaH pUrvaM prItyA hArdo vyajAyata
itaretara saMvAdAt pragAQaH praRayas tayoH
rAmaH svabAhuvIryeRa svarAjyaM pratyapAdayat
vAlinaM samare hatvA mahAkAyaM mahAbalam
sugrIvaH sTApito rAjye sahitaH sarvavAnarEH
rAmAya pratijAnIte rAjaputryAs tu mArgaRam
AdizwA vAnarendreRa sugrIveRa mahAtmanA
daSakowyaH plavaMgAnAM sarvAH prasTApitA diSaH
tezAM no vipranazwAnAM vinDye parvatasattame
BfSaM SokABitaptAnAM mahAn kAlo 'tyavartata
BrAtA tu gfDrarAjasya saMpAtir nAma vIryavAn
samAKyAti sma vasatiM sItAyA rAvaRAlaye
so 'haM duHKaparItAnAM duHKaM tajjYAtinAM nudan
AtmavIryaM samAsTAya yojanAnAM SataM plutaH
tatrAham ekAm adrAkzam aSokavanikAM gatAm
kOSeyavastrAM malinAM nirAnandAM dfQavratAm
tayA sametya viDivat pfzwvA sarvam aninditAm
aBijYAnaM maRiM labDvA caritArTo 'ham AgataH
mayA ca punar Agamya rAmasyAklizwakarmaRaH
aBijYAnaM mayA dattam arcizmAn sa mahAmaRiH
SrutvA tAM mETilIM hfzwas tv ASaSaMse sa jIvitam
jIvitAntam anuprAptaH pItvAmftam ivAturaH
udyojayizyann udyogaM daDre laNkAvaDe manaH
jiGAMsur iva lokAMs te sarvAMl lokAn viBAvasuH
tataH samudram AsAdya nalaM setum akArayat
atarat kapivIrARAM vAhinI tena setunA
prahastam avaDIn nIlaH kumBakarRaM tu rAGavaH
lakzmaRo rAvaRasutaM svayaM rAmas tu rAvaRam
sa SakreRa samAgamya yamena varuRena ca
surarziBiS ca kAkutsTo varAMl leBe paraMtapaH
sa tu dattavaraH prItyA vAnarES ca samAgataH
puzpakeRa vimAnena kizkinDAm aByupAgamat
taM gaNgAM punar AsAdya vasantaM munisaMniDO
aviGnaM puzyayogena Svo rAmaM drazwum arhasi
tataH sa satyaM hanumadvaco mahan; niSamya hfzwo BarataH kftAYjaliH
uvAca vARIM manasaH praharziRI; cirasya pUrRaH Kalu me manoraTaH
SrutvA tu param AnandaM BarataH satyavikramaH
hfzwam AjYApayAm Asa SatruGnaM paravIrahA
dEvatAni ca sarvARi cEtyAni nagarasya ca
suganDamAlyEr vAditrEr arcantu Sucayo narAH
rAjadArAs taTAmAtyAH sEnyAH senAgaRANganAH
aBiniryAntu rAmasya drazwuM SaSiniBaM muKam
Baratasya vacaH SrutvA SatruGnaH paravIrahA
vizwIr anekasAhasrIS codayAm Asa vIryavAn
samIkuruta nimnAni vizamARi samAni ca
sTAnAni ca nirasyantAM nandigrAmAd itaH param
siYcantu pfTivIM kftsnAM himaSItena vAriRA
tato 'ByavakiraMs tv anye lAjEH puzpES ca sarvataH
samucCritapatAkAs tu raTyAH puravarottame
SoBayantu ca veSmAni sUryasyodayanaM prati
sragdAmamuktapuzpES ca suganDEH paYcavarRakEH
rAjamArgam asaMbADaM kirantu SataSo narAH
mattEr nAgasahasrES ca SAtakumBaviBUzitaH
apare hemakakzyABiH sagajABiH kareRuBiH
niryayus tvarayA yuktA raTES ca sumahAraTAH
tato yAnAny upArUQAH sarvA daSaraTastriyaH
kOsalyAM pramuKe kftvA sumitrAM cApi niryayuH
aSvAnAM KuraSabdena raTanemisvanena ca
SaNKadunduBinAdena saMcacAleva medinI
kftsnaM ca nagaraM tat tu nandigrAmam upAgamat
dvijAtimuKyEr DarmAtmA SreRImuKyEH sanEgamEH
mAlyamodaka hastES ca mantriBir Barato vftaH
SaNKaBerIninAdES ca bandiBiS cABivanditaH
AryapAdO gfhItvA tu SirasA DarmakovidaH
pARquraM Catram AdAya SuklamAlyopaSoBitam
Sukle ca vAlavyajane rAjArhe hemaBUzite
upavAsakfSo dInaS cIrakfzRAjinAmbaraH
BrAtur AgamanaM SrutvA tat pUrvaM harzam AgataH
pratyudyayO tadA rAmaM mahAtmA sacivEH saha
samIkzya Barato vAkyam uvAca pavanAtmajam
kaccin na Kalu kApeyI sevyate calacittatA
na hi paSyAmi kAkutsTaM rAmam AryaM paraMtapam
aTEvam ukte vacane hanUmAn idam abravIt
arTaM vijYApayann eva BarataM satyavikramam
sadA PalAn kusumitAn vfkzAn prApya maDusravAn
BaradvAjaprasAdena mattaBramaranAditAn
tasya cEza varo datto vAsavena paraMtapa
sasEnyasya tadAtiTyaM kftaM sarvaguRAnvitam
nisvanaH SrUyate BImaH prahfzwAnAM vanOkasAm
manye vAnarasenA sA nadIM tarati gomatIm
rajovarzaM samudBUtaM paSya vAlukinIM prati
manye sAlavanaM ramyaM lolayanti plavaMgamAH
tad etad dfSyate dUrAd vimalaM candrasaMniBam
vimAnaM puzpakaM divyaM manasA brahmanirmitam
rAvaRaM bAnDavEH sArDaM hatvA labDaM mahAtmanA
Danadasya prasAdena divyam etan manojavam
etasmin BrAtarO vIrO vEdehyA saha rAGavO
sugrIvaS ca mahAtejA rAkzasendro viBIzaRaH
tato harzasamudBUto nisvano divam aspfSat
strIbAlayuvavfdDAnAM rAmo 'yam iti kIrtitaH
raTakuYjaravAjiByas te 'vatIrya mahIM gatAH
dadfSus taM vimAnasTaM narAH somam ivAmbare
prAYjalir Barato BUtvA prahfzwo rAGavonmuKaH
svAgatena yaTArTena tato rAmam apUjayat
manasA brahmaRA sfzwe vimAne lakzmaRAgrajaH
rarAja pfTudIrGAkzo vajrapARir ivAparaH
tato vimAnAgragataM Barato BrAtaraM tadA
vavande praRato rAmaM merusTam iva BAskaram
Aropito vimAnaM tad BarataH satyavikramaH
rAmam AsAdya muditaH punar evAByavAdayat
taM samutTApya kAkutsTaS cirasyAkzipaTaM gatam
aNke Baratam Aropya muditaH parizazvaje
tato lakzmaRam AsAdya vEdehIM ca paraMtapaH
aByavAdayata prIto Barato nAma cAbravIt
sugrIvaM kEkayI putro jAmbavantaM taTANgadam
mEndaM ca dvividaM nIlam fzaBaM cEva sasvaje
te kftvA mAnuzaM rUpaM vAnarAH kAmarUpiRaH
kuSalaM paryapfzhanta prahfzwA BarataM tadA
viBIzaRaM ca BarataH sAntvayan vAkyam abravIt
dizwyA tvayA sahAyena kftaM karma suduzkaram
SatruGnaS ca tadA rAmam aBivAdya salakzmaRam
sItAyAS caraRO paScAd vavande vinayAnvitaH
rAmo mAtaram AsAdya vizaRRaM SokakarSitAm
jagrAha praRataH pAdO mano mAtuH prasAdayan
aBivAdya sumitrAM ca kEkeyIM ca yaSasvinIm
sa mAtFS ca tadA sarvAH purohitam upAgamat
svAgataM te mahAbAho kOsalyAnandavarDana
iti prAYjalayaH sarve nAgarA rAmam abruvan
tany aYjalisahasrARi pragfhItAni nAgarEH
AkoSAnIva padmAni dadarSa BaratAgrajaH
pAduke te tu rAmasya gfhItvA BarataH svayam
caraRAByAM narendrasya yojayAm Asa Darmavit
abravIc ca tadA rAmaM BarataH sa kftAYjaliH
etat te rakzitaM rAjan rAjyaM niryAtitaM mayA
adya janma kftArTaM me saMvfttaS ca manoraTaH
yas tvAM paSyAmi rAjAnam ayoDyAM punar Agatam
avekzatAM BavAn koSaM kozWAgAraM puraM balam
Bavatas tejasA sarvaM kftaM daSaguRaM mayA
taTA bruvARaM BarataM dfzwvA taM BrAtfvatsalam
mumucur vAnarA bAzpaM rAkzasaS ca viBIzaRaH
tataH praharzAd Baratam aNkam Aropya rAGavaH
yayO tena vimAnena sasEnyo BaratASramam
BaratASramam AsAdya sasEnyo rAGavas tadA
avatIrya vimAnAgrAd avatasTe mahItale
abravIc ca tadA rAmas tadvimAnam anuttamam
vaha vESravaRaM devam anujAnAmi gamyatAm
tato rAmAByanujYAtaM tadvimAnam anuttamam
uttarAM diSam uddiSya jagAma DanadAlayam
purohitasyAtmasamasya rAGavo; bfhaspateH Sakra ivAmarADIaP
nipIqya pAdO pfTag Asane SuBe; sahEva tenopaviveSa vIryavAn
Sirasy aYjalim AdAya kEkeyInandivarDanaH
baBAze Barato jyezWaM rAmaM satyaparAkramam
pUjitA mAmikA mAtA dattaM rAjyam idaM mama
tad dadAmi punas tuByaM yaTA tvam adadA mama
Duram ekAkinA nyastAm fzaBeRa balIyasA
kiSoravad guruM BAraM na voQum aham utsahe
vArivegena mahatA BinnaH setur iva kzaran
durbanDanam idaM manye rAjyacCidram asaMvftam
gatiM Kara ivASvasya haMsasyeva ca vAyasaH
nAnvetum utsahe deva tava mArgam ariMdama
yaTA ca ropito vfkzo jAtaS cAntarniveSane
mahAMS ca sudurAroho mahAskanDaH praSAKavAn
SIryeta puzpito BUtvA na PalAni pradarSayet
tasya nAnuBaved arTaM yasya hetoH sa ropyate
ezopamA mahAbAho tvam arTaM vettum arhasi
yady asmAn manujendra tvaM BaktAn BftyAn na SADi hi
jagad adyABiziktaM tvAm anupaSyatu sarvataH
pratapantam ivAdityaM maDyAhne dIptatejasaM
tUryasaMGAtanirGozEH kAYcInUpuranisvanEH
maDurEr gItaSabdES ca pratibuDyasva Sezva ca
yAvad Avartate cakraM yAvatI ca vasuMDarA
tAvat tvam iha sarvasya svAmitvam aBivartaya
Baratasya vacaH SrutvA rAmaH parapuraMjayaH
taTeti pratijagrAha nizasAdAsane SuBe
tataH SatruGnavacanAn nipuRAH SmaSruvarDakAH
suKahastAH suSIGrAS ca rAGavaM paryupAsata
pUrvaM tu Barate snAte lakzmaRe ca mahAbale
sugrIve vAnarendre ca rAkzasendre viBIzaRe
viSoDitajawaH snAtaS citramAlyAnulepanaH
mahArhavasanopetas tasTO tatra SriyA jvalan
pratikarma ca rAmasya kArayAm Asa vIryavAn
lakzmaRasya ca lakzmIvAn ikzvAkukulavarDanaH
pratikarma ca sItAyAH sarvA daSaraTastriyaH
AtmanEva tadA cakrur manasvinyo manoharam
tato rAGavapatnInAM sarvAsAm eva SoBanam
cakAra yatnAt kOsalyA prahfzwA putravatsalA
tataH SatruGnavacanAt sumantro nAma sAraTiH
yojayitvABicakrAma raTaM sarvANgaSoBanam
arkamaRqalasaMkASaM divyaM dfzwvA raTaM sTitam
Aruroha mahAbAhU rAmaH satyaparAkramaH
ayoDyAyAM tu sacivA rAjYo daSaraTasya ye
purohitaM puraskftya mantrayAm Asur arTavat
mantrayan rAmavfdDyarTaM vfttyarTaM nagarasya ca
sarvam evABizekArTaM jayArhasya mahAtmanaH
kartum arhaTa rAmasya yad yan maNgalapUrvakam
iti te mantriRaH sarve saMdiSya tu purohitam
nagarAn niryayus tUrRaM rAmadarSanabudDayaH
hariyuktaM sahasrAkzo raTam indra ivAnaGaH
prayayO raTam AsTAya rAmo nagaram uttamam
jagrAha Barato raSmIY SatruGnaS Catram Adade
lakzmaRo vyajanaM tasya mUrDni saMparyavIjayat
SvetaM ca vAlavyajanaM sugrIvo vAnareSvaraH
aparaM candrasaMkASaM rAkzasendro viBIzaRaH
fzisaMGEr tadAkASe devES ca samarudgaREH
stUyamAnasya rAmasya SuSruve maDuraDvaniH
tataH SatruMjayaM nAma kuYjaraM parvatopamam
Aruroha mahAtejAH sugrIvo vAnareSvaraH
navanAgasahasrARi yayur AsTAya vAnarAH
mAnuzaM vigrahaM kftvA sarvABaraRaBUzitAH
SaNKaSabdapraRAdES ca dunduBInAM ca nisvanEH
prayayU puruzavyAGras tAM purIM harmyamAlinIm
dadfSus te samAyAntaM rAGavaM sapuraHsaram
virAjamAnaM vapuzA raTenAtiraTaM tadA
te varDayitvA kAkutsTaM rAmeRa pratinanditAH
anujagmur mahAtmAnaM BrAtfBiH parivAritam
amAtyEr brAhmaRES cEva taTA prakftiBir vftaH
SriyA viruruce rAmo nakzatrEr iva candramAH
sa purogAmiBis tUryEs tAlasvastikapARiBiH
pravyAharadBir muditEr maNgalAni yayO vftaH
akzataM jAtarUpaM ca gAvaH kanyAs taTA dvijAH
narA modakahastAS ca rAmasya purato yayuH
saKyaM ca rAmaH sugrIve praBAvaM cAnilAtmaje
vAnarARAM ca tat karma vyAcacakze 'Ta mantriRAm
SrutvA ca vismayaM jagmur ayoDyApuravAsinaH
dyutimAn etad AKyAya rAmo vAnarasaMvftaH
hfzwapuzwajanAkIrRAm ayoDyAM praviveSa ha
tato hy aByucCrayan pOrAH patAkAs te gfhe gfhe
EkzvAkADyuzitaM ramyam AsasAda pitur gfham
pitur Bavanam AsAdya praviSya ca mahAtmanaH
kOsalyAM ca sumitrAM ca kEkeyIM cAByavAdayat
aTAbravId rAjaputro BarataM DarmiRAM varam
aTopahitayA vAcA maDuraM raGunandanaH
yac ca madBavanaM SrezWaM sASokavanikaM mahat
muktAvEdUryasaMkIrRaM sugrIvasya nivedaya
tasya tadvacanaM SrutvA BarataH satyavikramaH
pARO gfhItvA sugrIvaM praviveSa tam Alayam
tatas tElapradIpAMS ca paryaNkAstaraRAni ca
gfhItvA viviSuH kzipraM SatruGnena pracoditAH
uvAca ca mahAtejAH sugrIvaM rAGavAnujaH
aBizekAya rAmasya dUtAn AjYApaya praBo
sOvarRAn vAnarendrARAM caturRAM caturo GawAn
dadO kzipraM sa sugrIvaH sarvaratnaviBUzitAn
yaTA pratyUzasamaye caturRAM sAgarAmBasAm
pUrREr GawEH pratIkzaDvaM taTA kuruta vAnarAH
evam uktA mahAtmAno vAnarA vAraRopamAH
utpetur gaganaM SIGraM garuqA iva SIGragAH
jAmbavAMS ca hanUmAMS ca vegadarSI ca vAnaraH
fzaBaS cEva kalaSAY jalapUrRAn aTAnayan
nadISatAnAM paYcAnAM jale kumBEr upAharan
pUrvAt samudrAt kalaSaM jalapUrRam aTAnayat
suzeRaH sattvasaMpannaH sarvaratnaviBUzitam
fzaBo dakziRAt tUrRaM samudrAj jalam Aharat
raktacandanakarpUrEH saMvftaM kAYcanaM Gawam
gavayaH paScimAt toyam AjahAra mahArRavAt
ratnakumBena mahatA SItaM mArutavikramaH
uttarAc ca jalaM SIGraM garuqAnilavikramaH
aBizekAya rAmasya SatruGnaH sacivEH saha
purohitAya SrezWAya suhfdByaS ca nyavedayat
tataH sa prayato vfdDo vasizWo brAhmaREH saha
rAmaM ratnamayo pIWe sahasItaM nyaveSayat
vasizWo vAmadevaS ca jAbAlir aTa kASyapaH
kAtyAyanaH suyajYaS ca gOtamo vijayas taTA
aByaziYcan naravyAGraM prasannena suganDinA
salilena sahasrAkzaM vasavo vAsavaM yaTA
ftvigBir brAhmaREH pUrvaM kanyABir mantriBis taTA
yoDES cEvAByaziYcaMs te saMprahfzwAH sanEgamEH
sarvOzaDirasES cApi dEvatEr naBasi sTitEH
caturhir lokapAlES ca sarvEr devES ca saMgatEH
CatraM tasya ca jagrAha SatruGnaH pARquraM SuBam
SvetaM ca vAlavyajanaM sugrIvo vAnareSvaraH
aparaM candrasaMkASaM rAkzasendro viBIzaRaH
mAlAM jvalantIM vapuzA kAYcanIM SatapuzkarAm
rAGavAya dadO vAyur vAsavena pracoditaH
sarvaratnasamAyuktaM maRiratnaviBUzitam
muktAhAraM narendrAya dadO SakrapracoditaH
prajagur devaganDarvA nanftuS cApsaro gaRAH
aBizeke tad arhasya tadA rAmasya DImataH
BUmiH sasyavatI cEva PalavantaS ca pAdapAH
ganDavanti ca puzpARi baBUvU rAGavotsave
sahasraSatam aSvAnAM DenUnAM ca gavAM taTA
dadO SataM vfzAn pUrvaM dvijeByo manujarzaBaH
triMSatkowIr hiraRyasya brAhmaReByo dadO punaH
nAnABaraRavastrARi mahArhARi ca rAGavaH
arkaraSmipratIkASAM kAYcanIM maRivigrahAm
sugrIvAya srajaM divyAM prAyacCan manujarzaBaH
vEdUryamaRicitre ca vajraratnaviBUzite
vAliputrAya DftimAn aNgadAyANgade dadO
maRipravarajuzwaM ca muktAhAram anuttamam
sItAyE pradadO rAmaS candraraSmisamapraBam
araje vAsasI divye SuBAny ABaraRAni ca
avekzamARA vEdehI pradadO vAyusUnave
avamucyAtmanaH kaRWAd DAraM janakanandinI
avEkzata harIn sarvAn BartAraM ca muhur muhuH
tAm iNgitajYaH saMprekzya baBAze janakAtmajAm
pradehi suBage hAraM yasya tuzwAsi BAmini
pOruzaM vikramo budDir yasminn etAni nityadA
dadO sA vAyuputrAya taM hAram asitekzaRA
hanUmAMs tena hAreRa SuSuBe vAnararzaBaH
candrAMSucayagOreRa SvetABreRa yaTAcalaH
tato dvivida mEndAByAM nIlAya ca paraMtapaH
sarvAn kAmaguRAn vIkzya pradadO vasuDADipaH
sarvavAnaravfdDAS ca ye cAnye vAnareSvarAH
vAsoBir BUzaRES cEva yaTArhaM pratipUjitAH
yaTArhaM pUjitAH sarve kAmE ratnES ca puzkalEr
prahfzwamanasaH sarve jagmur eva yaTAgatam
rAGavaH paramodAraH SaSAsa parayA mudA
uvAca lakzmaRaM rAmo DarmajYaM DarmavatsalaH
AtizWa DarmajYa mayA sahemAM; gAM pUrvarAjADyuzitAM balena
tulyaM mayA tvaM pitfBir DftA yA; tAM yOvarAjye Duram udvahasva
sarvAtmanA paryanunIyamAno; yadA na sOmitrir upEti yogam
niyujyamAno Buvi yOvarAjye; tato 'ByaziYcad BarataM mahAtmA
rAGavaS cApi DarmAtmA prApya rAjyam anuttamam
Ije bahuviDEr yajYEH sasuhfdBrAtfbAnDavaH
pORqarIkASvameDAByAM vAjapeyena cAsakft
anyES ca viviDEr yajYEr ayajat pArTivarzaBaH
rAjyaM daSasahasrARi prApya varzARi rAGavaH
SatASvameDAn Ajahre sadaSvAn BUridakziRAn
AjAnulambibAhuS ca mahAskanDaH pratApavAn
lakzmaRAnucaro rAmaH pfTivIm anvapAlayat
na paryadevan viDavA na ca vyAlakftaM Bayam
na vyADijaM BayaM vApi rAme rAjyaM praSAsati
nirdasyur aBaval loko nAnarTaH kaM cid aspfSat
na ca sma vfdDA bAlAnAM pretakAryARi kurvate
sarvaM muditam evAsIt sarvo Darmaparo 'Bavat
rAmam evAnupaSyanto nAByahiMsan parasparam
Asan varzasahasrARi taTA putrasahasriRaH
nirAmayA viSokAS ca rAme rAjyaM praSAsati
nityapuzpA nityaPalAs taravaH skanDavistftAH
kAlavarzI ca parjanyaH suKasparSaS ca mArutaH
svakarmasu pravartante tuzWAH svEr eva karmaBiH
Asan prajA DarmaparA rAme SAsati nAnftAH
sarve lakzaRasaMpannAH sarve DarmaparAyaRAH
daSavarzasahasrARi rAmo rAjyam akArayat

prAptarAjyasya rAmasya rAkzasAnAM vaDe kfte
Ajagmur fzayaH sarve rAGavaM pratinanditum
kOSiko 'Ta yavakrIto rEByaS cyavana eva ca
kaRvo meDAtiTeH putraH pUrvasyAM diSi ye SritAH
svastyAtreyaS ca BagavAn namuciH pramucus taTA
Ajagmus te sahAgastyA ye SritA dakziRAM diSam
pfzadguH kavazo DOmyo rOdreyaS ca mahAn fziH
te 'py AjagmuH saSizyA vE ye SritAH paScimAM diSam
vasizWaH kaSyapo 'TAtrir viSvAmitro 'Ta gOtamaH
jamadagnir BaradvAjas te 'pi saptamaharzayaH
saMprApyEte mahAtmAno rAGavasya niveSanam
vizWitAH pratihArArTaM hutASanasamapraBAH
pratihAras tatas tUrRam agastyavacanAd aTa
samIpaM rAGavasyASu praviveSa mahAtmanaH
sa rAmaM dfSya sahasA pUrRacandrasamadyutim
agastyaM kaTayAm Asa saMprAtam fziBiH saha
SrutvA prAptAn munIMs tAMs tu bAlasUryasamapraBAn
tadovAca nfpo dvAHsTaM praveSaya yaTAsuKam
dfzwvA prAptAn munIMs tAMs tu pratyutTAya kftAYjaliH
rAmo 'BivAdya prayata AsanAny AdideSa ha
tezu kAYcanacitrezu svAstIrRezu suKezu ca
yaTArham upavizwAs te Asanezv fzipuMgavAH
rAmeRa kuSalaM pfzwAH saSizyAH sapurogamAH
maharzayo vedavido rAmaM vacanam abruvan
kuSalaM no mahAbAho sarvatra raGunandana
tvAM tu dizwyA kuSalinaM paSyAmo hataSAtravam
na hi BAraH sa te rAma rAvaRo rAkzaseSvaraH
saDanus tvaM hi lokAMs trIn vijayeTA na saMSayaH
dizwyA tvayA hato rAma rAvaRaH putrapOtravAn
dizwyA vijayinaM tvAdya paSyAmaH saha BAryayA
dizwyA prahasto vikawo virUpAkzo mahodaraH
akampanaS ca durDarzo nihatAs te niSAcarAH
yasya pramARAd vipulaM pramARaM neha vidyate
dizwyA te samare rAma kumBakarRo nipAtitaH
dizwyA tvaM rAkzasendreRa dvandvayudDam upAgataH
devatAnAm avaDyena vijayaM prAptavAn asi
saMKye tasya na kiM cit tu rAvaRasya parABavaH
dvandvayudDam anuprApto dizwyA te rAvaRir hataH
dizwyA tasya mahAbAho kAlasyevABiDAvataH
muktaH suraripor vIra prAptaS ca vijayas tvayA
vismayas tv eza naH sOmya saMSrutyendrajitaM hatam
avaDyaH sarvaBUtAnAM mahAmAyADaro yuDi
dattvA puRyAm imAM vIra sOmyAm aBayadakziRAm
dizwyA varDasi kAkutsTa jayenAmitrakarSana
SrutvA tu vacanaM tezAm fzIRAM BAvitAtmanAm
vismayaM paramaM gatvA rAmaH prAYjalir abravIt
BavantaH kumBakarRaM ca rAvaRaM ca niSAcaram
atikramya mahAvIryO kiM praSaMsaTa rAvaRim
mahodaraM prahastaM ca virUpAkzaM ca rAkzasaM
atikramya mahAvIryAn kiM praSaMsaTa rAvaRim
kIdfSo vE praBAvo 'sya kiM balaM kaH parAkramaH
kena vA kAraRenEza rAvaRAd atiricyate
SakyaM yadi mayA SrotuM na Kalv AjYApayAmi vaH
yadi guhyaM na ced vaktuM Srotum icCAmi kaTyatAm
kaTaM Sakro jitas tena kaTaM labDavaraS ca saH
tasya tadvacanaM SrutvA rAGavasya mahAtmanaH
kumBayonir mahAtejA vAkyam etad uvAca ha
SfRu rAjan yaTAvfttaM yasya tejobalaM mahat
jaGAna ca ripUn yudDe yaTAvaDyaS ca SatruBiH
ahaM te rAvaRasyedaM kulaM janma ca rAGava
varapradAnaM ca taTA tasmE dattaM bravImi te
purA kftayuge rAma prajApatisutaH praBuH
pulastyo nAma brahmarziH sAkzAd iva pitAmahaH
nAnukIrtyA guRAs tasya DarmataH SIlatas taTA
prajApateH putra iti vaktuM SakyaM hi nAmataH
sa tu DarmaprasaNgena meroH pArSve mahAgireH
tfRabindvASramaM gatvA nyavasan munipuMgavaH
tapas tepe sa DarmAtmA svADyAyaniyatendriyaH
gatvASramapadaM tasya viGnaM kurvanti kanyakAH
devapannagakanyAS ca rAjarzitanayAS ca yAH
krIqantyo 'psarasaS cEva taM deSam upapedire
sarvartuzUpaBogyatvAd ramyatvAt kAnanasya ca
nityaSas tAs tu taM deSaM gatvA krIqanti kanyakAH
aTa ruzwo mahAtejA vyAjahAra mahAmuniH
yA me darSanam AgacCet sA garBaM DArayizyati
tAs tu sarvAH pratigatAH SrutvA vAkyaM mahAtmanaH
brahmaSApaBayAd BItAs taM deSaM nopacakramuH
tfRabindos tu rAjarzes tanayA na SfRoti tat
gatvASramapadaM tasya vicacAra sunirBayA
tasminn eva tu kAle sa prAjApatyo mahAn fziH
svADyAyam akarot tatra tapasA dyotitapraBaH
sA tu vedaDvaniM SrutvA dfzwvA cEva tapoDanam
aBavat pARqudehA sA suvyaYjitaSarIrajA
dfzwvA paramasaMvignA sA tu tadrUpam AtmanaH
idaM me kiM nv iti jYAtvA pitur gatvAgrataH sTitA
tAM tu dfzwvA taTA BUtAM tfRabindur aTAbravIt
kiM tvam etat tv asadfSaM DArayasy Atmano vapuH
sA tu kftvAYjaliM dInA kanyovAca tapoDanam
na jAne kAraRaM tAta yena me rUpam IdfSam
kiM tu pUrvaM gatAsmy ekA maharzer BAvitAtmanaH
pulastyasyASramaM divyam anvezwuM svasaKIjanam
na ca paSyAmy ahaM tatra kAM cid apy AgatAM saKIm
rUpasya tu viparyAsaM dfzwvA cAham ihAgatA
tfRabindus tu rAjarzis tapasA dyotitapraBaH
DyAnaM viveSa tac cApi apaSyad fzikarmajam
sa tu vijYAya taM SApaM maharzer BAvitAtmanaH
gfhItvA tanayAM gatvA pulastyam idam abravIt
BagavaMs tanayAM me tvaM guREH svEr eva BUzitAm
BikzAM pratigfhARemAM maharze svayam udyatAm
tapaScaraRayuktasya SrAmyamARendriyasya te
SuSrUzAtatparA nityaM Bavizyati na saMSayaH
taM bruvARaM tu tadvAkyaM rAjarziM DArmikaM tadA
jiGfkzur abravIt kanyAM bAQam ity eva sa dvijaH
dattvA tu sa gato rAjA svam ASramapadaM tadA
sApi tatrAvasat kanyA tozayantI patiM guREH
prItaH sa tu mahAtejA vAkyam etad uvAca ha
parituzwo 'smi BadraM te guRAnAM saMpadA BfSam
tasmAt te viramAmy adya putram AtmasamaM guREH
uBayor vaMSakartAraM pOlastya iti viSrutam
yasmAt tu viSruto vedas tvayehAByasyato mama
tasmAt sa viSravA nAma Bavizyati na saMSayaH
evam uktA tu sA kanyA prahfzwenAntarAtmanA
acireREva kAlena sUtA viSravasaM sutam
sa tu lokatraye KyAtaH SOcaDarmasamanvitaH
piteva tapasA yukto viSravA munipuMgavaH
aTa putraH pulastyasya viSravA munipuMgavaH
acireREva kAlena piteva tapasi sTitaH
satyavAY SIlavAn dakzaH svADyAyanirataH SuciH
sarvaBogezv asaMsakto nityaM DarmaparAyaRaH
jYAtvA tasya tu tadvfttaM BaradvAjo mahAn fziH
dadO viSravase BAryAM svAM sutAM devavarRinIm
pratigfhya tu DarmeRa BaradvAjasutAM tadA
mudA paramayA yukto viSravA munipuMgavaH
sa tasyAM vIryasaMpannam apatyaM paramAdButam
janayAm Asa DarmAtmA sarvEr brahmaguREr yutam
tasmiY jAte tu saMhfzwaH sa baBUva pitAmahaH
nAma cAsyAkarot prItaH sArDaM devarziBis tadA
yasmAd viSravaso 'patyaM sAdfSyAd viSravA iva
tasmAd vESravaRo nAma Bavizyaty eza viSrutaH
sa tu vESravaRas tatra tapovanagatas tadA
avarData mahAtejA hutAhutir ivAnalaH
tasyASramapadasTasya budDir jajYe mahAtmanaH
carizye niyato DarmaM Darmo hi paramA gatiH
sa tu varzasahasrARi tapas taptvA mahAvane
pUrRe varzasahasre tu taM taM viDim avartata
jalASI mArutAhAro nirAhAras taTEva ca
evaM varzasahasrARi jagmus tAny eva varzavat
aTa prIto mahAtejAH sendrEH suragaREH saha
gatvA tasyASramapadaM brahmedaM vAkyam abravIt
parituzwo 'smi te vatsa karmaRAnena suvrata
varaM vfRIzva BadraM te varArhas tvaM hi me mataH
aTAbravId vESravaRaH pitAmaham upasTitam
BagavaMl lokapAlatvam icCeyaM vittarakzaRam
tato 'bravId vESravaRaM parituzwena cetasA
brahmA suragaREH sArDaM bAQam ity eva hfzwavat
ahaM hi lokapAlAnAM caturTaM srazwum udyataH
yamendravaruRAnAM hi padaM yat tava cepsitam
tatkftaM gacCa DarmajYa DaneSatvam avApnuhi
yamendravaruRAnAM hi caturTo 'dya Bavizyasi
etac ca puzpakaM nAma vimAnaM sUryasaMniBam
pratigfhRIzva yAnArTaM tridaSEH samatAM vraja
svasti te 'stu gamizyAmaH sarva eva yaTAgatam
kftakftyA vayaM tAta dattvA tava mahAvaram
gatezu brahmapUrvezu devezv aTa naBastalam
DaneSaH pitaraM prAha vinayAt praRato vacaH
BagavaMl labDavAn asmi varaM kamalayonitaH
nivAsaM na tu me devo vidaDe sa prajApatiH
tat paSya Bagavan kaM cid deSaM vAsAya naH praBo
na ca pIqA Baved yatra prARino yasya kasya cit
evam uktas tu putreRa viSravA munipuMgavaH
vacanaM prAha DarmajYa SrUyatAm iti Darmavit
laNkA nAma purI ramyA nirmitA viSvakarmaRA
rAkzasAnAM nivAsArTaM yaTendrasyAmarAvatI
ramaRIyA purI sA hi rukmavEdUryatoraRA
rAkzasEH sA parityaktA purA vizRuBayArditEH
SUnyA rakzogaREH sarvE rasAtalatalaM gatEH
sa tvaM tatra nivAsAya rocayasva matiM svakAm
nirdozas tatra te vAso na ca bADAsti kasya cit
etac CrutvA tu DarmAtmA DarmizWaM vacanaM pituH
niveSayAm Asa tadA laNkAM parvatamUrDani
nErftAnAM sahasrEs tu hfzwEH pramuditEH sadA
acireREkakAlena saMpUrRA tasya SAsanAt
aTa tatrAvasat prIto DarmAtmA nErftADipaH
samudrapariDAnAyAM laNkAyAM viSravAtmajaH
kAle kAle vinItAtmA puzpakeRa DaneSvaraH
aByagacCat susaMhfzwaH pitaraM mAtaraM ca saH
sa devaganDarvagaREr aBizwutas; taTEva sidDEH saha cAraREr api
gaBastiBiH sUrya ivOjasA vftaH; pituH samIpaM prayayO SriyA vftaH
SrutvAgastyeritaM vAkyaM rAmo vismayam AgataH
pUrvam AsIt tu laNkAyAM rakzasAm iti saMBavaH
tataH SiraH kampayitvA tretAgnisamavigraham
agastyaM taM muhur dfzwvA smayamAno 'ByaBAzata
Bagavan pUrvam apy ezA laNkAsIt piSitASinAm
itIdaM BavataH SrutvA vismayo janito mama
pulastyavaMSAd udBUtA rAkzasA iti naH Srutam
idAnIm anyataS cApi saMBavaH kIrtitas tvayA
rAvaRAt kumBakarRAc ca prahastAd vikawAd api
rAvaRasya ca putreByaH kiM nu te balavattarAH
ka ezAM pUrvako brahman kiMnAmA kiMtapobalaH
aparADaM ca kaM prApya vizRunA drAvitAH purA
etad vistarataH sarvaM kaTayasva mamAnaGa
kOtUhalaM kftaM mahyaM nuda BAnur yaTA tamaH
rAGavasya tu tac CrutvA saMskArAlaMkftaM vacaH
IzadvismayamAnas tam agastyaH prAha rAGavam
prajApatiH purA sfzwvA apaH salilasaMBavaH
tAsAM gopAyane sattvAn asfjat padmasaMBavaH
te sattvAH sattvakartAraM vinItavad upasTitAH
kiM kurma iti BAzantaH kzutpipAsABayArditAH
prajApatis tu tAny Aha sattvAni prahasann iva
ABAzya vAcA yatnena rakzaDvam iti mAnadaH
rakzAma iti tatrAnyEr yakzAmeti taTAparEH
BuNkzitABuNkzitEr uktas tatas tAn Aha BUtakft
rakzAma iti yEr uktaM rAkzasAs te Bavantu vaH
yakzAma iti yEr uktaM te vE yakzA Bavantu vaH
tatra hetiH prahetiS ca BrAtarO rAkzasarzaBO
maDukEwaBasaMkASO baBUvatur ariMdamO
prahetir DArmikas tatra na dArAn so 'BikANkzati
hetir dArakriyArTaM tu yatnaM param aTAkarot
sa kAlaBaginIM kanyAM BayAM nAma BayAvahAm
udAvahad ameyAtmA svayam eva mahAmatiH
sa tasyAM janayAm Aasa hetI rAkzasapuMgavaH
putraM putravatAM SrezWo vidyutkeSa iti Srutam
vidyutkeSo hetiputraH pradIptAgnisamapraBaH
vyavarData mahAtejAs toyamaDya ivAmbujam
sa yadA yOvanaM Badram anuprApto niSAcaraH
tato dArakriyAM tasya kartuM vyavasitaH pitA
saMDyAduhitaraM so 'Ta saMDyAtulyAM praBAvataH
varayAm Asa putrArTaM hetI rAkzasapuMgavaH
avaSyam eva dAtavyA parasmE seti saMDyayA
cintayitvA sutA dattA vidyutkeSAya rAGava
saMDyAyAs tanayAM labDvA vidyutkeSo niSAcaraH
ramate sa tayA sArDaM pOlomyA maGavAn iva
kena cit tv aTa kAlena rAma sAlakawaMkawA
vidyutkeSAd garBam Apa GanarAjir ivArRavAt
tataH sA rAkzasI garBaM GanagarBasamapraBam
prasUtA mandaraM gatvA gaNgA garBam ivAgnijam
tam utsfjya tu sA garBaM vidyutkeSAd ratArTinI
reme sA patinA sArDaM vismftya sutam Atmajam
tayotsfzwaH sa tu SiSuH SaradarkasamadyutiH
pARim Asye samADAya ruroda GanarAq iva
aToparizwAd gacCan vE vfzaBasTo haraH praBuH
apaSyad umayA sArDaM rudantaM rAkzasAtmajam
kAruRyaBAvAt pArvatyA Bavas tripurahA tataH
taM rAkzasAtmajaM cakre mAtur eva vayaH samam
amaraM cEva taM kftvA mahAdevo 'kzayo 'vyayaH
puram AkASagaM prAdAt pArvatyAH priyakAmyayA
umayApi varo datto rAkzasInAM nfpAtmaja
sadyopalabDir garBasya prasUtiH sadya eva ca
sadya eva vayaHprAptir mAtur eva vayaH samam
tataH sukeSo varadAnagarvitaH; SriyaM praBoH prApya harasya pArSvataH
cacAra sarvatra mahAmatiH KagaH; KagaM puraM prApya puraMdaro yaTA
sukeSaM DArmikaM dfzwvA varalabDaM ca rAkzasaM
grAmaRIr nAma ganDarvo viSvAvasusamapraBaH
tasya devavatI nAma dvitIyA SrIr ivAtmajA
tAM sukeSAya DarmeRa dadO dakzaH SriyaM yaTA
varadAnakftESvaryaM sA taM prApya patiM priyam
AsId devavatI tuzwA DanaM prApyeva nirDanaH
sa tayA saha saMyukto rarAja rajanIcaraH
aYjanAd aBinizkrAntaH kareRveva mahAgajaH
devavatyAM sukeSas tu janayAm Asa rAGava
trIMs trinetrasamAn putrAn rAkzasAn rAkzasADipaH
mAlyavantaM sumAliM ca mAliM ca balinAM varam
trayo lokA ivAvyagrAH sTitAs traya ivAgnayaH
trayo mantrA ivAtyugrAs trayo GorA ivAmayAH
trayaH sukeSasya sutAs tretAgnisamavarcasaH
vivfdDim agamaMs tatra vyADayopekzitA iva
varaprAptiM pitus te tu jYAtvESvaryaM tato mahat
tapas taptuM gatA meruM BrAtaraH kftaniScayAH
pragfhya niyamAn GorAn rAkzasA nfpasattama
vicerus te tapo GoraM sarvaBUtaBayAvaham
satyArjavadamopetEs tapoBir Buvi duzkarEH
saMtApayantas trIMl lokAn sadevAsuramAnuzAn
tato viBuS caturvaktro vimAnavaram AsTitaH
sukeSaputrAn Amantrya varado 'smIty aBAzata
brahmARaM varadaM jYAtvA sendrEr devagaREr vftam
UcuH prAYjalayaH sarve vepamAnA iva drumAH
tapasArADito deva yadi no diSase varam
ajeyAH SatruhantAras taTEva cirajIvinaH
praBavizRavo BavAmeti parasparam anuvratAH
evaM BavizyatIty uktvA sukeSatanayAn praBuH
prayayO brahmalokAya brahmA brAhmaRavatsalaH
varaM labDvA tataH sarve rAma rAtriMcarAs tadA
surAsurAn prabADante varadAnAt sunirBayAH
tEr vaDyamAnAs tridaSAH sarzisaMGAH sacAraRAH
trAtAraM nADigacCanti nirayasTA yaTA narAH
aTa te viSvakarmARaM SilpinAM varam avyayam
UcuH sametya saMhfzwA rAkzasA raGusattama
gfhakartA BavAn eva devAnAM hfdayepsitam
asmAkam api tAvat tvaM gfhaM kuru mahAmate
himavantaM samASritya meruM mandaram eva vA
maheSvaragfhapraKyaM gfhaM naH kriyatAM mahat
viSvakarmA tatas tezAM rAkzasAnAM mahABujaH
nivAsaM kaTayAm Asa SakrasyevAmarAvatIm
dakziRasyodaDes tIre trikUwo nAma parvataH
SiKare tasya SElasya maDyame 'mbudasaMniBe
SakunEr api duzprApe waNkacCinnacaturdiSi
triMSadyojanavistIrRA svarRaprAkAratoraRA
mayA laNketi nagarI SakrAjYaptena nirmitA
tasyAM vasata durDarzAH puryAM rAkzasasattamAH
amarAvatIM samAsAdya sendrA iva divOkasaH
laNkAdurgaM samAsAdya rAkzasEr bahuBir vftAH
BavizyaTa durADarzAH SatrURAM SatrusUdanAH
viSvakarmavacaH SrutvA tatas te rAma rAkzasAH
sahasrAnucarA gatvA laNkAM tAm avasan purIm
dfQaprAkArapariKAM hEmEr gfhaSatEr vftAm
laNkAm avApya te hfzwA viharanti niSAcarAH
narmadA nAma ganDarvI nAnADarmasameDitA
tasyAH kanyAtrayaM hy AsId DISrIkIrtisamadyuti
jyezWakrameRa sA tezAM rAkzasAnAm arAkzasI
kanyAs tAH pradadO hfzwA pUrRacandraniBAnanAH
trayARAM rAkzasendrARAM tisro ganDarvakanyakAH
mAtrA dattA mahABAgA nakzatre BagadEvate
kftadArAs tu te rAma sukeSatanayAH praBo
BAryABiH saha cikrIqur apsaroBir ivAmarAH
tatra mAlyavato BAryA sundarI nAma sundarI
sa tasyAM janayAm Asa yad apatyaM niboDa tat
vajramuzwir virUpAkzo durmuKaS cEva rAkzasaH
suptaGno yajYakopaS ca mattonmattO taTEva ca
analA cABavat kanyA sundaryAM rAma sundarI
sumAlino 'pi BAryAsIt pUrRacandraniBAnanA
nAmnA ketumatI nAma prAReByo 'pi garIyasI
sumAlI janayAm Asa yad apatyaM niSAcaraH
ketumatyAM mahArAja tan niboDAnupUrvaSaH
prahasto 'kampanES cEva vikawaH kAlakArmukaH
DUmrAkSaS cATa daRqaS ca supArSvaS ca mahAbalaH
saMhrAdiH praGasaS cEva BAsakarRaS ca rAkzasaH
rAkA puzpotkawA cEva kEkasI ca SucismitA
kumBInasI ca ity ete sumAleH prasavAH smftAH
mAles tu vasudA nAma ganDarvI rUpaSAlinI
BAryAsIt padmapatrAkzI svakzI yakzIvaropamA
sumAler anujas tasyAM janayAm Asa yat praBo
apatyaM kaTyamAnaM tan mayA tvaM SfRu rAGava
analaS cAnilaS cEva haraH saMpAtir eva ca
ete viBIzaRAmAtyA mAleyAs te niSAcarAH
tatas tu te rAkzasapuMgavAs trayo; niSAcarEH putraSatES ca saMvftAH
surAn sahendrAn fzinAgadAnavAn; babADire te balavIryadarpitAH
jagad Bramanto 'nilavad durAsadA; raRe ca mftyupratimAH samAhitAH
varapradAnAd aBigarvitA BfSaM; kratukriyARAM praSamaMkarAH sadA
tEr vaDyamAnA devAS ca fzayaS ca tapoDanAH
BayArtAH SaraRaM jagmur devadevaM maheSvaram
te sametya tu kAmAriM tripurAriM trilocanam
UcuH prAYjalayo devA BayagadgadaBAziRaH
sukeSaputrEr Bagavan pitAmahavarodDatEH
prajADyakza prajAH sarvA bADyante ripubADana
SaraRyAny aSaraRyAni ASramARi kftAni naH
svargAc ca cyAvitaH SakraH svarge krIqanti Sakravat
ahaM vizRur ahaM rudro brahmAhaM devarAq aham
ahaM yamo 'haM varuRaS candro 'haM ravir apy aham
iti te rAkzasA deva varadAnena darpitAH
bADante samarodDarzA ye ca tezAM puraHsarAH
tan no devaBayArtAnAm aBayaM dAtum arhasi
aSivaM vapur AsTAya jahi dEvatakaRwakAn
ity uktas tu surEH sarvEH kapardI nIlalohitaH
sukeSaM prati sApekza Aha devagaRAn praBuH
nAhaM tAn nihanizyAmi avaDyA mama te 'surAH
kiM tu mantraM pradAsyAmi yo vE tAn nihanizyati
evam eva samudyogaM puraskftya surarzaBAH
gacCantu SaraRaM vizRuM hanizyati sa tAn praBuH
tatas te jayaSabdena pratinandya maheSvaram
vizRoH samIpam Ajagmur niSAcaraBayArditAH
SaNKacakraDaraM devaM praRamya bahumAnya ca
UcuH saMBrAntavad vAkyaM sukeSatanayArditAH
sukeSatanayEr devatriBis tretAgnisaMniBEH
Akramya varadAnena sTAnAny apahftAni naH
laNkA nAma purI durgA trikUwaSiKare sTitA
tatra sTitAH prabADante sarvAn naH kzaRadAcarAH
sa tvam asmatpriyArTaM tu jahi tAn maDusUdana
cakrakfttAsyakamalAn nivedaya yamAya vE
Bayezv aBayado 'smAkaM nAnyo 'sti BavatA samaH
nuda tvaM no BayaM deva nIhAram iva BAskaraH
ity evaM dEvatEr ukto devadevo janArdanaH
aBayaM Bayado 'rIRAM dattvA devAn uvAca ha
sukeSaM rAkzasaM jAne ISAna varadarpitam
tAMS cAsya tanayAY jAne yezAM jyezWaH sa mAlyavAn
tAn ahaM samatikrAntamaryAdAn rAkzasADamAn
sUdayizyAmi saMgrAme surA Bavata vijvarAH
ity uktAs te surAH sarve vizRunA praBavizRunA
yaTA vAsaM yayur hfzwAH praSamanto janArdanam
vibuDAnAM samudyogaM mAlyavAn sa niSAcaraH
SrutvA tO BrAtarO vIrAv idaM vacanam abravIt
amarA fzayaS cEva saMhatya kila SaMkaram
asmadvaDaM parIpsanta idam Ucus trilocanam
sukeSatanayA deva varadAnabalodDatAH
bADante 'smAn samudyuktA GorarUpAH pade pade
rAkzasEr aBiBUtAH sma na SaktAH sma umApate
svezu veSmasu saMsTAtuM BayAt tezAM durAtmanAm
tad asmAkaM hitArTe tvaM jahi tAMs tAMs trilocana
rAkzasAn huMkftenEva daha pradahatAM vara
ity evaM tridaSEr ukto niSamyAnDakasUdanaH
SiraH karaM ca DunvAna idaM vacanam abravIt
avaDyA mama te devAH sukeSatanayA raRe
mantraM tu vaH pradAsyAmi yo vE tAn nihanizyati
yaH sa cakragadApARiH pItavAsA janArdanaH
hanizyati sa tAn yudDe SaraRaM taM prapadyaTa
harAn nAvApya te kAmaM kAmArim aBivAdya ca
nArAyaRAlayaM prAptAs tasmE sarvaM nyavedayan
tato nArAyaRenoktA devA indrapurogamAH
surArIn sUdayizyAmi surA Bavata vijvarAH
devAnAM BayaBItAnAM hariRA rAkzasarzaBO
pratijYAto vaDo 'smAkaM tac cintayaTa yat kzamam
hiraRyakaSipor mftyur anyezAM ca suradvizAm
duHKaM nArAyaRaM jetuM yo no hantum aBIpsati
tataH sumAlI mAlI ca SrutvA mAlyavato vacaH
Ucatur BrAtaraM jyezWaM BagAMSAv iva vAsavam
svaDItaM dattam izwaM ca ESvaryaM paripAlitam
Ayur nirAmayaM prAptaM svaDarmaH sTApitaS ca naH
devasAgaram akzoByaM SastrOGEH pravigAhya ca
jitA devA raRe nityaM na no mftyukftaM Bayam
nArAyaRaS ca rudraS ca SakraS cApi yamas taTA
asmAkaM pramuKe sTAtuM sarva eva hi biByati
vizRor dozaS ca nAsty atra kAraRaM rAkzaseSvara
devAnAm eva dozeRa vizRoH pracalitaM manaH
tasmAd adya samudyuktAH sarvasEnyasamAvftAH
devAn eva jiGAMsAmo yeByo dozaH samutTitaH
iti mAlI sumAlI ca mAlyavAn agrajaH praBuH
udyogaM GozayitvATa rAkzasAH sarva eva te
yudDAya niryayuH krudDA jamBavftrabalA iva
syandanEr vAraRendrES ca hayES ca girisaMniBEH
KarEr goBir aTozwrES ca SiMSumArEr BujaM gamEH
makarEH kacCapEr mInEr vihaMgEr garuqopamEH
siMhEr vyAGrEr varAhES ca sfmarES camarEr api
tyaktvA laNkAM tataH sarve rAkzasA balagarvitAH
prayAtA devalokAya yodDuM dEvataSatravaH
laNkAviparyayaM dfzwvA yAni laNkAlayAny aTa
BUtAni BayadarSIni vimanaskAni sarvaSaH
BOmAs taTAntarikzAS ca kAlAjYaptA BayAvahAH
utpAtA rAkzasendrARAm aBAvAyotTitA drutam
asTIni meGA varzanti uzRaM SoRitam eva ca
velAM samudro 'py utkrAntaS calante cAcalottamAH
awwahAsAn vimuYcanto GananAdasamasvanAn
BUtAH paripatanti sma nftyamAnAH sahasraSaH
gfDracakraM mahac cApi jvalanodgAriBir muKEH
rAkzasAnAm upari vE Bramate kAlacakravat
tAn acintyamahotpAtAn rAkzasA balagarvitAH
yanty eva na nivartante mftyupASAvapASitAH
mAlyavAMS ca sumAlI ca mAlI ca rajanIcarAH
Asan puraHsarAs tezAM kratUnAm iva pAvakAH
mAlyavantaM tu te sarve mAlyavantam ivAcalam
niSAcarA ASrayante DAtAram iva dehinaH
tad balaM rAkzasendrARAM mahABraGananAditam
jayepsayA devalokaM yayO mAlI vaSe sTitam
rAkzasAnAM samudyogaM taM tu nArAyaRaH praBuH
devadUtAd upaSrutya daDre yudDe tato manaH
sa devasidDarzimahoragES ca; ganDarvamuKyApsarasopagItaH
samAsasAdAmaraSatrusEnyaM; cakrAsisIrapravarAdiDArI
suparRapakzAnilanunnapakzaM; BramatpatAkaM pravikIrRaSastram
cacAla tad rAkzasarAjasEnyaM; calopalo nIla ivAcalendraH
taTa SitEH SoRitamAMsarUzitEr; yugAntavESvAnaratulyavigrahEH
niSAcarAH saMparivArya mADavaM; varAyuDEr nirbiBiduH sahasraSaH
nArAyaRagiriM te tu garjanto rAkzasAmbudAH
avarzann izuvarzeRa varzeRAdrim ivAmbudAH
SyAmAvadAtas tEr vizRur nIlEr naktaMcarottamEH
vfto 'YjanagirIvAsId varzamAREH payoDarEH
SalaBA iva kedAraM maSakA iva parvatam
yaTAmftaGawaM jIvA makarA iva cArRavam
taTA rakzoDanur muktA vajrAnilamanojavAH
hariM viSanti sma SarA lokAstam iva paryaye
syandanEH syandanagatA gajES ca gajaDUr gatAH
aSvArohAH sadaSvES ca pAdAtAS cAmbare carAH
rAkzasendrA giriniBAH SaraSaktyfzwitomarEH
nirucCvAsaM hariM cakruH prARAyAma iva dvijam
niSAcarEs tudyamAno mInEr iva mahAtimiH
SArNgam Ayamya gAtrARi rAkzasAnAM mahAhave
SarEH pUrRAyatotsfzwEr vajravaktrEr manojavEH
cicCeda tilaSo vizRuH SataSo 'Ta sahasraSaH
vidrAvya SaravarzaM taM varzaM vAyur ivotTitam
pAYcajanyaM mahASaNKaM pradaDmO puruzottamaH
so 'mbujo hariRA DmAtaH sarvaprARena SaNKarAw
rarAsa BImanihrAdo yugAnte jalado yaTA
SaNKarAjaravaH so 'Ta trAsayAm Asa rAkzasAn
mfgarAja ivAraRye samadAn iva kuYjarAn
na Sekur aSvAH saMsTAtuM vimadAH kuYjarABavan
syandaneByaS cyutA yoDAH SaNKarAvitadurbalAH
SArNgacApavinirmuktA vajratulyAnanAH SarAH
vidArya tAni rakzAMsi supuNKA viviSuH kzitim
BidyamAnAH SarES cAnye nArAyaRaDanuScyutEH
nipetU rAkzasA BImAH SElA vajrahatA iva
vraREr vraRakarArIRAm aDokzajaSarodBavEH
asfk kzaranti DArABiH svarRaDArAm ivAcalAH
SaNKarAjaravaS cApi SArNgacAparavas taTA
rAkzasAnAM ravAMS cApi grasate vEzRavo ravaH
sUryAd iva karA GorA UrmayaH sAgarAd iva
parvatAd iva nAgendrA vAryoGA iva cAmbudAt
taTA bARA vinirmuktAH SArNgAn narAyaReritAH
nirDAvantIzavas tUrRaM SataSo 'Ta sahasraSaH
SaraBeRa yaTA siMhAH siMhena dviradA yaTA
dviradena yaTA vyAGrA vyAGreRa dvIpino yaTA
dvIpinA ca yaTA SvAnaH SunA mArjArakA yaTA
mArjAreRa yaTA sarpAH sarpeRa ca yaTAKavaH
taTA te rAkzasA yudDe vizRunA praBavizRunA
dravanti drAvitAS cEva SAyitAS ca mahItale
rAkzasAnAM sahasrARi nihatya maDusUdanaH
vArijaM nAdayAm Asa toyadaM surarAq iva
nArAyaRaSaragrastaM SaNKanAdasuvihvalam
yayO laNkAm aBimuKaM praBagnaM rAkzasaM balam
praBagne rAkzasabale nArAyaRaSarAhate
sumAlI SaravarzeRa AvavAra raRe harim
utkzipya hemABaraRaM karaM karam iva dvipaH
rarAsa rAkzaso harzAt sataqit toyado yaTA
sumAler nardatas tasya Siro jvalitakuRqalam
cicCeda yantur aSvAS ca BrAntAs tasya tu rakzasaH
tEr aSvEr BrAmyate BrAntEH sumAlI rAkzaseSvaraH
indriyASvEr yaTA BrAntEr DftihIno yaTA naraH
mAlI cAByadravad yudDe pragfhya saSaraM DanuH
mAler DanuScyutA bARAH kArtasvaraviBUzitAH
viviSur harim AsAdya krOYcaM patraraTA iva
ardyamAnaH SarEH so 'Ta mAlimuktEH sahasraSaH
cukzuBe na raRe vizRur jitendriya ivADiBiH
aTa mOrvI svanaM kftvA BagavAn BUtaBAvanaH
mAlinaM prati bAROGAn sasarjAsigadADaraH
te mAlideham AsAdya vajravidyutpraBAH SarAH
pibanti ruDiraM tasya nAgA iva purAmftam
mAlinaM vimuKaM kftvA mAlimOliM harir balAt
raTaM ca saDvajaM cApaM vAjinaS ca nyapAtayat
viraTas tu gadAM gfhya mAlI naktaMcarottamaH
Apupluve gadApARir giryagrAd iva kezarI
sa tayA garuqaM saMKye ISAnam iva cAntakaH
lalAwadeSe 'Byahanad vajreRendro yaTAcalam
gadayABihatas tena mAlinA garuqo BfSam
raRAt parANmuKaM devaM kftavAn vedanAturaH
parANmuKe kfte deve mAlinA garuqena vE
udatizWan mahAnAdo rakzasAm aBinardatAm
rakzasAM nadatAM nAdaM SrutvA harihayAnujaH
parANmuKo 'py utsasarja cakraM mAlijiGAMsayA
tat sUryamaRqalABAsaM svaBAsA BAsayan naBaH
kAlacakraniBaM cakraM mAleH SIrzam apAtayat
tacCiro rAkzasendrasya cakrotkfttaM viBIzaRam
papAta ruDirodgAri purA rAhuSiro yaTA
tataH surEH susaMhfzwEH sarvaprARasamIritaH
siMhanAdaravo muktaH sADu deveti vAdiBiH
mAlinaM nihataM dfzwvA sumAlI malyavAn api
sabalO SokasaMtaptO laNkAaM prati viDAvitO
garuqas tu samASvastaH saMnivftya mahAmanAH
rAkzasAn drAvayAm Asa pakzavAtena kopitaH
nArAyaRo 'pIzuvarASanIBir; vidArayAm Asa DanuHpramuktEH
naktaMcarAn muktaviDUtakeSAn; yaTASanIBiH sataqinmahendraH
BinnAtapatraM patamAnaSastraM; SarEr apaDvastaviSIrRadeham
viniHsftAntraM BayalolanetraM; balaM tad unmattaniBaM baBUva
siMhArditAnAm iva kuYjarARAM; niSAcarARAM saha kuYjarARAm
ravAS ca vegAS ca samaM baBUvuH; purARasiMhena vimarditAnAm
saMCAdyamAnA haribARajAlEH; svabARajAalAni samutsfjantaH
DAvanti naktaMcarakAlameGA; vAyupraRunnA iva kAlameGAH
cakraprahArEr vinikfttaSIrzAH; saMcUrRitANgAS ca gadAprahArEH
asiprahArEr bahuDA viBaktAH; patanti SElA iva rAkzasendrAH
cakrakfttAsyakamalA gadAsaMcUrRitorasaH
lANgalaglapitagrIvA musalEr BinnamastakAH
ke cic cEvAsinA CinnAs taTAnye SaratAqitAH
nipetur ambarAt tUrRaM rAkzasAH sAgarAmBasi
tadAmbaraM vigalitahArakuRqalEr; niSAcarEr nIlabalAhakopamEH
nipAtyamAnEr dadfSe nirantaraM; nipAtyamAnEr iva nIlaparvatEH
hanyamAne bale tasmin padmanABena pfzWataH
mAlyavAn saMnivftto 'Ta velAtiga ivArRavaH
saMraktanayanaH kopAc calan mOlir niSAcaraH
padmanABam idaM prAha vacanaM paruzaM tadA
nArAyaRa na jAnIze kzatraDarmaM sanAtanam
ayudDamanaso BagnAn yo 'smAn haMsi yaTetaraH
parANmuKavaDaM pApaM yaH karoti sureSvara
sa hantA na gataH svargaM laBate puRyakarmaRAm
yudDaSradDATa vA te 'sti SaNKacakragadADara
ahaM sTito 'smi paSyAmi balaM darSaya yat tava
uvAca rAkzasendraM taM devarAjAnujo balI
yuzmatto BayaBItAnAM devAnAM vE mayABayam
rAkzasotsAdanaM dattaM tad etad anupAlyate
prAREr api priyaM kAryaM devAnAM hi sadA mayA
so 'haM vo nihanizyAmi rasAtalagatAn api
devam evaM bruvARaM tu raktAmburuhalocanam
SaktyA biBeda saMkrudDo rAkzasendro rarAsa ca
mAlyavad BujanirmuktA Saktir GaRwAkftasvanA
harer urasi baBrAja meGasTeva SatahradA
tatas tAm eva cotkfzya SaktiM SaktiDarapriyaH
mAlyavantaM samuddiSya cikzepAmburuhekzaRaH
skandotsfzweva sA Saktir govindakaraniHsftA
kANkzantI rAkzasaM prAyAn maholkevAYjanAcalam
sA tasyorasi vistIrRe hAraBAsAvaBAsite
apatad rAkzasendrasya girikUwa ivASaniH
tayA BinnatanutrARAH prAviSad vipulaM tamaH
mAlyavAn punar ASvastas tasTO girir ivAcalaH
tataH kArzRAyasaM SUlaM kaRwakEr bahuBiS citam
pragfhyAByahanad devaM stanayor antare dfQam
taTEva raRaraktas tu muzwinA vAsavAnujam
tAqayitvA DanurmAtram apakrAnto niSAcaraH
tato 'mbare mahAY SabdaH sADu sADv iti cotTitaH
Ahatya rAkzaso vizRuM garuqaM cApy atAqayat
vEnateyas tataH krudDaH pakzavAtena rAkzasaM
vyapohad balavAn vAyuH SuzkaparRacayaM yaTA
dvijendrapakzavAtena drAvitaM dfSya pUrvajam
sumAlI svabalEH sArDaM laNkAm aBimuKo yayO
pakzavAtabalodDUto mAlyavAn api rAkzasaH
svabalena samAgamya yayO laNkAM hriyA vftaH
evaM te rAkzasA rAma hariRA kamalekzaRa
bahuSaH saMyuge BagnA hatapravaranAyakAH
aSaknuvantas te vizRuM pratiyodDuM BayArditAH
tyaktvA laNkAM gatA vastuM pAtAlaM sahapatnayaH
sumAlinaM samAsAdya rAkzasaM raGunandana
sTitAH praKyAtavIryAs te vaMSe sAlakawaNkawe
ye tvayA nihatAs te vE pOlastyA nAma rAkzasAH
sumAlI mAlyavAn mAlI ye ca tezAM puraHsarAH
sarva ete mahABAga rAvaRAd balavattarAH
na cAnyo rakzasAM hantA surezv api puraMjaya
fte nArAyaRaM devaM SaNKacakragadADaram
BavAn nArAyaRo devaS caturbAhuH sanAtanaH
rAkzasAn hantum utpanno ajeyaH praBur avyayaH
kasya cit tv aTa kAlasya sumAlI nAma rAkzasaH
rasAtalAn martyalokaM sarvaM vE vicacAara ha
nIlajImUtasaMkASas taptakAYcanakuRqalaH
kanyAM duhitaraM gfhya vinA padmam iva Sriyam
aTApaSyat sa gacCantaM puzpakeRa DaneSvaram
taM dfzwvAmarasaMkASaM gacCantaM pAvakopamam
aTAbbravIt sutAM rakzaH kEkasIM nAma nAmataH
putri pradAnakAlo 'yaM yOvanaM te 'tivartate
tvatkfte ca vayaM sarve yantritA DarmabudDayaH
tvaM hi sarvaguRopetA SrIH sapadmeva putrike
pratyAKyAnAc ca BItEs tvaM na varEH pratigfhyase
kanyApitftvaM duHKaM hi sarvezAM mAnakANkziRAm
na jYAyate ca kaH kanyAM varayed iti putrike
mAtuH kulaM pitfkulaM yatra cEva pradIyate
kulatrayaM sadA kanyA saMSaye sTApya tizWati
sA tvaM munivaraSrezWaM prajApatikulodBavam
gacCa viSravasaM putri pOlastyaM varaya svayam
IdfSAs te Bavizyanti putrAH putri na saMSayaH
tejasA BAskarasamA yAdfSo 'yaM DaneSvaraH
etasminn antare rAma pulastyatanayo dvijaH
agnihotram upAtizWac caturTa iva pAvakaH
sA tu tAM dAruRAM velAm acintya pitfgOravAt
upasftyAgratas tasya caraRADomuKI sTitA
sa tu tAM vIkzya suSroRIM pUrRacandraniBAnanAm
abravIt paramodAro dIpyamAna ivOjasA
Badre kasyAsi duhitA kuto vA tvam ihAgatA
kiM kAryaM kasya vA hetos tattvato brUhi SoBane
evam uktA tu sA kanyA kftAYjalir aTAbravIt
AtmapraBAvena mune jYAtum arhasi me matam
kiM tu vidDi hi mAM brahmaY SAsanAt pitur AgatAm
kEkasI nAma nAmnAhaM SezaM tvaM jYAtum arhasi
sa tu gatvA munir DyAnaM vAkyam etad uvAca ha
vijYAtaM te mayA Badre kAraRaM yan manogatam
dAruRAyAM tu velAyAM yasmAt tvaM mAm upasTitA
SfRu tasmAt sutAn Badre yAdfSAY janayizyasi
dAruRAn dAruRAkArAn dAruRABijanapriyAn
prasavizyasi suSroRi rAkzasAn krUrakarmaRaH
sA tu tadvacanaM SrutvA praRipatyAbravId vacaH
Bagavan nedfSAH putrAs tvatto 'rhA brahmayonitaH
aTAbravIn munis tatra paScimo yas tavAtmajaH
mama vaMSAnurUpaS ca DarmAtmA ca Bavizyati
evam uktA tu sA kanyA rAma kAlena kena cit
janayAm Asa bIBatsaM rakzorUpaM sudAruRam
daSaSIrzaM mahAdaMzwraM nIlAYjanacayopamam
tAmrOzWaM viMSatiBujaM mahAsyaM dIptamUrDajam
jAtamAtre tatas tasmin sajvAlakavalAH SivAH
kravyAdAS cApasavyAni maRqalAni pracakrire
vavarza ruDiraM devo meGAS ca KaranisvanAH
prabaBO na ca Ke sUryo maholkAS cApatan Buvi
aTa nAmAkarot tasya pitAmahasamaH pitA
daSaSIrzaH prasUto 'yaM daSagrIvo Bavizyati
tasya tv anantaraM jAtaH kumBakarRo mahAbalaH
pramARAd yasya vipulaM pramARaM neha vidyate
tataH SUrpaRaKA nAma saMjajYe vikftAnanA
viBIzaRaS ca DarmAtmA kEkasyAH paScimaH sutaH
te tu tatra mahAraRye vavfDuH sumahOjasaH
tezAM krUro daSagrIvo lokodvegakaro 'Bavat
kumBakarRaH pramattas tu maharzIn DarmasaMSritAn
trElokyaM trAsayan duzwo Bakzayan vicacAra ha
viBIzaRas tu DarmAtmA nityaM DarmapaTe sTitaH
svADyAyaniyatAhAra uvAsa niyatendriyaH
aTa vitteSvaro devas tatra kAlena kena cit
AgacCat pitaraM drazwuM puzpakeRa mahOjasaM
taM dfzwvA kEkasI tatra jvalantam iva tejasA
AsTAya rAkzasIM budDiM daSagrIvam uvAca ha
putravESravaRaM paSya BrAtaraM tejasA vftam
BrAtfBAve same cApi paSyAtmAnaM tvam IdfSam
daSagrIva taTA yatnaM kuruzvAmitavikrama
yaTA Bavasi me putra SIGraM vESvaraRopamaH
mAtus tad vacanaM SrutvA daSagrIvaH pratApavAn
amarzam atulaM leBe pratijYAM cAkarot tadA
satyaM te pratijAnAmi tulyo BrAtrADiko 'pi vA
BavizyAmy acirAn mAtaH saMtApaM tyaja hfdgatam
tataH kroDena tenEva daSagrIvaH sahAnujaH
prApsyAmi tapasA kAmam iti kftvADyavasya ca
AgacCad AtmasidDyarTaM gokarRasyASramaM SuBam
aTAbravId dvijaM rAmaH kaTaM te BrAtaro vane
kIdfSaM tu tadA brahmaMs tapaS cerur mahAvratAH
agastyas tv abravIt tatra rAmaM prayata mAnasaM
tAMs tAn DarmaviDIMs tatra BrAtaras te samAviSan
kumBakarRas tadA yatto nityaM DarmaparAyaRaH
tatApa grEzmike kAle paYcasv agnizv avasTitaH
varze meGodakaklinno vIrAsanam asevata
nityaM ca SESire kAle jalamaDyapratiSrayaH
evaM varzasahasrARi daSa tasyAticakramuH
Darme prayatamAnasya satpaTe nizWitasya ca
viBIzaRas tu DarmAtmA nityaM DarmaparaH SuciH
paYcavarzasahasrARi pAdenEkena tasTivAn
samApte niyame tasya nanftuS cApsarogaRAH
papAta puzpavarzaM ca kzuBitAS cApi devatAH
paYcavarzasahasrARi sUryaM cEvAnvavartata
tasTO corDvaSiro bAhuH svADyAyaDftamAnasaH
evaM viBIzaRasyApi gatAni niyatAtmanaH
daSavarzasahasrARi svargasTasyeva nandane
daSavarzasahasraM tu nirAhAro daSAnanaH
pUrRe varzasahasre tu SiraS cAgnO juhAva saH
evaM varzasahasrARi nava tasyAticakramuH
SirAMsi nava cApy asya pravizwAni hutASanam
aTa varzasahasre tu daSame daSamaM SiraH
CettukAmaH sa DarmAtmA prAptaS cAtra pitAmahaH
pitAmahas tu suprItaH sArDaM devEr upasTitaH
vatsa vatsa daSagrIva prIto 'smIty aByaBAzata
SIGraM varaya DarmajYa varo yas te 'BikANkzitaH
kiM te kAmaM karomy adya na vfTA te pariSramaH
tato 'bravId daSagrIvaH prahfzwenAntarAtmanA
praRamya SirasA devaM harzagadgadayA girA
Bagavan prARinAM nityaM nAnyatra maraRAd Bayam
nAsti mftyusamaH Satrur amaratvam ato vfRe
suparRanAgayakzARAM dEtyadAnavarakzasAm
avaDyaH syAM prajADyakza devatAnAM ca SASvatam
na hi cintA mamAnyezu prARizv amarapUjita
tfRaBUtA hi me sarve prARino mAnuzAdayaH
evam uktas tu DarmAtmA daSagrIveRa rakzasA
uvAca vacanaM rAma saha devEH pitAmahaH
Bavizyaty evam evEtat tava rAkzasapuMgava
SfRu cApi vaco BUyaH prItasyeha SuBaM mama
hutAni yAni SIrzARi pUrvam agnO tvayAnaGa
punas tAni Bavizyanti taTEva tava rAkzasa
evaM pitAmahoktasya daSagrIvasya rakzasaH
agnO hutAni SIrzARi yAni tAny utTitAni vE
evam uktvvA tu taM rAma daSagrIvaM prajApatiH
viBIzaRam aTovAca vAkyaM lokapitAmahaH
viBIzaRa tvayA vatsa DarmasaMhitabudDinA
parituzwo 'smi DarmajYa varaM varaya suvrata
viBIzaRas tu DarmAtmA vacanaM prAha sAYjaliH
vftaH sarvaguREr nityaM candramA iva raSmiBiH
Bagavan kftakftyo 'haM yan me lokaguruH svayam
prIto yadi tvaM dAtavyaM varaM me SfRu suvrata
yA yA me jAyate budDir yezu yezv ASramezv iha
sA sA Bavatu DarmizWA taM taM DarmaM ca pAlaye
eza me paramodAra varaH paramako mataH
na hi DarmABiraktAnAM loke kiM cana durlaBam
aTa prajApatiH prIto viBIzaRam uvAca ha
DarmizWas tvaM yaTA vatsa taTA cEtad Bavizyati
yasmAd rAkzasayonO te jAtasyAmitrakarzaRa
nADarme jAyate budDir amaratvaM dadAmi te
kumBakarRAya tu varaM prayacCantam ariMdama
prajApatiM surAH sarve vAkyaM prAYjalayo 'bruvan
na tAvat kumBakarRAya pradAtavyo varas tvayA
jAnIze hi yaTA lokAMs trAsayaty eza durmatiH
nandane 'psarasaH sapta mahendrAnucarA daSa
anena BakzitA brahman fzayo mAnuzAs taTA
varavyAjena moho 'smE dIyatAm amitapraBa
lokAnAM svasti cEva syAd Baved asya ca saMnatiH
evam uktaH surEr brahmAcintayat padmasaMBavaH
cintitA copatasTe 'sya pArSvaM devI sarasvatI
prAYjaliH sA tu parSvasTA prAha vAkyaM sarasvatI
iyam asmy AgatA devakiM kAryaM karavARy aham
prajApatis tu tAM prAptAM prAha vAkyaM sarasvatIm
vARi tvaM rAkzasendrasya Bava yA devatepsitA
taTety uktvA pravizwA sA prajApatir aTAbravIt
kumBakarRa mahAbAho varaM varaya yo mataH
kumBakarRas tu tad vAkyaM SrutvA vacanam abravIt
svaptuM varzARy anekAni devadeva mamepsitam
evam astv iti taM coktvA saha devEH pitAmahaH
devI sarasvatI cEva muktvA taM prayayO divam
kumBakarRas tu duzwAtmA cintayAm Asa duHKitaH
kIrdfSaM kiM nv idaM vAkyaM mamAdya vadanAc cyutam
evaM labDavarAH sarve BrAtaro dIptatejasaH
SlezmAtakavanaM gatvA tatra te nyavasan suKam
sumAlI varalabDAMs tu jYAtvA tAn vE niSAcarAn
udatizWad BayaM tyaktvA sAnugaH sa rasAtalAt
mArIcaS ca prahastaS ca virUpAkzo mahodaraH
udatizWan susaMrabDAH sacivAs tasya rakzasaH
sumAlI cEva tEH sarvEr vfto rAkzasapuMgavEH
aBigamya daSagrIvaM parizvajyedam abravIt
dizwyA te putrasaMprAptaS cintito 'yamM manoraTaH
yas tvaM triBuvaRaSrezWAl labDavAn varam IdfSam
yatkfte ca vayaM laNkAM tyaktvA yAtA rasAtalam
tad gataM no mahAbAho mahad vizRukftaM Bayam
asakft tena BagnA hi parityajya svam Alayam
vidrutAH sahitAH sarve pravizwAH sma rasAtalam
asmadIyA ca laNkeyaM nagarI rAkzasozitA
niveSitA tava BrAtrA DanADyakzeRa DImatA
yadi nAmAtra SakyaM syAt sAmnA dAnena vAnaGa
tarasA vA mahAbAho pratyAnetuM kftaM Bavet
tvaM ca laNkeSvaras tAta Bavizyasi na saMSayaH
sarvezAM naH praBuS cEva Bavizyasi mahAbala
aTAbravId daSagrIvo mAtAmaham upasTitam
vitteSo gurur asmAkaM nArhasy evaM praBAzitum
uktavantaM taTA vAkyaM daSagrIvaM niSAcaraH
prahastaH praSritaM vAkyam idam Aha sakAraRam
daSagrIva mahAbAho nArhas tvaM vaktum IdfSam
sOBrAtraM nAsti SUrARAM SfRu cedaM vaco mama
aditiS ca ditiS cEva BaginyO sahite kila
BArye paramarUpiRyO kaSyapasya prajApateH
aditir janayAm Asa devAMs triBuvaReSvarAn
ditis tv ajanayad dEtyAn kaSyapasyAtmasaMBavAn
dEtyAnAM kila DarmajYa pureyaM savanArRavA
saparvatA mahI vIra te 'Bavan praBavizRavaH
nihatya tAMs tu samare vizRunA praBavizRunA
devAnAM vaSam AnItaM trElokyam idam avyayam
nEtad eko BavAn eva karizyati viparyayam
surEr AcaritaM pUrvaM kuruzvEtad vaco mama
evam ukto daSagrIvaH prahastena durAtmanA
cintayitvA muhUrtaM vE bAQam ity eva so 'bravIt
sa tu tenEva harzeRa tasminn ahani vIryavAn
vanaM gato daSagrIvaH saha tEH kzaRadAcarEH
trikUwasTaH sa tu tadA daSagrIvo niSAcaraH
prezayAm Asa dOtyena prahastaM vAkyakovidam
prahasta SIGraM gatvA tvaM brUhi nErftapuMgavam
vacanAn mama vitteSaM sAmapUrvam idaM vacaH
iyaM laNkA purI rAjan rAkzasAnAM mahAtmanAm
tvayA niveSitA sOmya nEtad yuktaM tavAnaGa
tad BavAn yadi sAmnEtAM dadyAd atulavikrama
kftA Baven mama prItir DarmaS cEvAnupAlitaH
ity uktaH sa tadA gatvA prahasto vAkyakovidaH
daSagrIvavacaH sarvaM vitteSAya nyavedayat
prahastAd api saMSrutya devo vESravaRo vacaH
pratyuvAca prahastaM taM vAkyaM vAkyaviSAradaH
brUhi gacCa daSagrIvaM purI rAjyaM ca yan mama
tavApy etan mahAbAho BuNkzvEtad DatakaRwakam
sarvaM kartAsmi BadraM te rAkzaseSa vaco 'cirAt
kiM tu tAvat pratIkzasva pitur yAvan nivedaye
evam uktvA DanADyakzo jagAma pitur antikam
aBivAdya guruM prAha rAvaRasya yadIpsitam
eza tAta daSagrIvo dUtaM prezitavAn mama
dIyatAM nagarI laNkA pUrvaM rakzogaRozitA
mayAtra yad anuzWeyaM tan mamAcakzva suvrata
brahmarzis tv evam ukto 'sO viSravA munipuMgavaH
uvAca DanadaM vAkyaM SfRu putra vaco mama
daSagrIvo mahAbAhur uktavAn mama saMniDO
mayA nirBartsitaS cAsId bahuDoktaH sudurmatiH
sa kroDena mayA cokto DvaMsasveti punaH punaH
Sreyo'BiyuktaM DarmyaM ca SfRu putra vaco mama
varapradAnasaMmUQo mAnyAmAnyaM sudurmatiH
na vetti mama SApAc ca prakftiM dAruRAM gataH
tasmAd gacCa mahAbAho kElAsaM DaraRIDaram
niveSaya nivAsArTaM tyaja laNkAM sahAnugaH
tatra mandAkinI ramyA nadInAM pravarA nadI
kAYcanEH sUryasaMkASEH paNkajEH saMvftodakA
na hi kzamaM tvayA tena vEraM DanadarakzasA
jAnIze hi yaTAnena labDaH paramako varaH
evam ukto gfhItvA tu tad vacaH pitfgOravAt
sadAra pOraH sAmAtyaH savAhanaDano gataH
prahastas tu daSagrIvaM gatvA sarvaM nyavedayat
SUnyA sA nagarI laNkA triMSadyojanam AyatA
praviSya tAM sahAsmABiH svaDarmaM tatra pAlaya
evam uktaH prahastena rAvaRo rAkzasas tadA
viveSa nagarIM laNkAM saBrAtA sabalAnugaH
sa cABiziktaH kzaRadAcarEs tadA; niveSayAm Asa purIM daSAnanaH
nikAmapUrRA ca baBUva sA purI; niSAcarEr nIlabalAhakopamEH
DaneSvaras tv aTa pitfvAkyagOravAn; nyaveSayac CaSivimale girO
p.urI.m
svalaMkftEr BavanavarEr viBUzitAM; puraMdarasyeva tadAmarAvatIm
rAkzasendro 'Biziktas tu BrAtfByAM sahitas tadA
tataH pradAnaM rAkzasyA BaginyAH samacintayat
dadO tAM kAlakeyAya dAnavendrAya rAkzasIm
svasAM SUrpaRaKAM nAma vidyujjihvAya nAmataH
aTa dattvA svasAraM sa mfgayAM paryawan nfpaH
tatrApaSyat tato rAma mayaM nAma diteH sutam
kanyAsahAyaM taM dfzwvA daSagrIvo niSAcaraH
apfcCat ko Bavan eko nirmanuzya mfge vane
mayas tv aTAbravId rAma pfcCantaM taM niSAcaram
SrUyatAM sarvam AKyAsye yaTAvfttam idaM mama
hemA nAmApsarAs tAta SrutapUrvA yadi tvayA
dEvatEr mama sA dattA pOlomIva SatakratoH
tasyAM saktamanAs tAta paYcavarzaSatAny aham
sA ca dEvata kAryeRa gatA varzaM caturdaSam
tasyAH kfte ca hemAyAH sarvaM hemapuraM mayA
vajravEdUryacitraM ca mAyayA nirmitaM tadA
tatrAham aratiM vindaMs tayA hInaH suduHKitaH
tasmAt purAd duhitaraM gfhItvA vanam AgataH
iyaM mamAtmajA rAjaMs tasyAH kukzO vivarDitA
BartAram anayA sArDam asyAH prApto 'smi mArgitum
kanyApitftvaM duHKaM hi narARAM mAnakANkziRAm
kanyA hi dve kule nityaM saMSaye sTApya tizWati
dvO sutO tu mama tv asyAM BAryAyAM saMbaBUvatuH
mAyAvI praTamas tAta dunduBis tadanantaram
etat te sarvam AKyAtaM yATAtaTyena pfcCataH
tvAm idAnIM kaTaM tAta jAnIyAM ko BavAn iti
evam ukto rAkzasendro vinItam idam abravIt
ahaM pOlastya tanayo daSagrIvaS ca nAmataH
brahmarzes taM sutaM jYAtvA mayo harzam upAgataH
dAtuM duhitaraM tasya rocayAm Asa tatra vE
prahasan prAha dEtyendro rAkzasendram idaM vacaH
iyaM mamAtmajA rAjan hemayApsarasA DftA
kanyA mandodarI nAma patnyarTaM pratigfhyatAm
bAQam ity eva taM rAma daSagrIvo 'ByaBAzata
prajvAlya tatra cEvAgnim akarot pARisaMgraham
na hi tasya mayo rAma SApABijYas tapoDanAt
viditvA tena sA dattA tasya pEtAmahaM kulam
amoGAM tasya SaktiM ca pradadO paramAdButAm
pareRa tapasA labDAM jaGnivAMl lakzmaRaM yayA
evaM sa kftadAro vE laNkAyAm ISvaraH praBuH
gatvA tu nagaraM BArye BrAtfByAM samudAvahat
vErocanasya dOhitrIM vajrajvAleti nAmataH
tAM BAryAM kumBakarRasya rAvaRaH samudAvahat
ganDarvarAjasya sutAM SElUzasya mahAtmana
saramA nAma DarmajYo leBe BAryAM viBIzaRaH
tIre tu sarasaH sA vE saMjajYe mAnasasya ca
mAnasaM ca saras tAta vavfDe jaladAgame
mAtrA tu tasyAH kanyAyAH snehanAkranditaM vacaH
saro mA varDatety uktaM tataH sA saramABavat
evaM te kftadArA vE remire tatra rAkzasAH
svAM svAM BAryAm upAdAya ganDarvA iva nandane
tato mandodarI putraM meGanAdam asUyata
sa eza indrajin nAma yuzmABir aBiDIyate
jAtamAtreRa hi purA tena rAkzasasUnunA
rudatA sumahAn mukto nAdo jalaDaropamaH
jaqIkftAyAM laNkAyAM tena nAdena tasya vE
pitA tasyAkaron nAma meGanAda iti svayam
so 'varData tadA rAma rAvaRAntaHpure SuBe
rakzyamARo varastrIBiS CannaH kAzWEr ivAnalaH
aTa lokeSvarotsfzwA tatra kAlena kena cit
nidrA samaBavat tIvrA kumBakarRasya rUpiRI
tato BrAtaram AsInaM kumBakarRo 'bravId vacaH
nidrA mAM bADate rAjan kArayasva mamAlayam
viniyuktAs tato rAjYA Silpino viSvakarmavat
akurvan kumBakarRasya kElAsasamam Alayam
vistIrRaM yojanaM SuBraM tato dviguRam Ayatam
darSanIyaM nirAbADaM kumBakarRasya cakrire
sPAwikEH kAYcanES citrEH stamBEH sarvatra SoBitam
vEdUryakftaSoBaM ca kiNkiRIjAlakaM taTA
dantatoraRavinyastaM vajrasPawikavedikam
sarvartusuKadaM nityaM meroH puRyAM guhAm iva
tatra nidrAM samAvizwaH kumBakarRo niSAcaraH
bahUny abdasahasrARi SayAno nAvabuDyate
nidrABiBUte tu tadA kumBakarRe daSAnanaH
devarziyakzaganDarvAn bADate sma sa nityaSaH
udyAnAni vicitrARi nandanAdIni yAni ca
tAni gatvA susaMkrudDo Binatti sma daSAnanaH
nadIM gaja iva krIqan vfkzAn vAyur iva kzipan
nagAn vajra iva sfzwo viDvaMsayati nityaSaH
taTA vfttaM tu vijYAya daSagrIvaM DaneSvaraH
kulAnurUpaM DarmajYa vfttaM saMsmftya cAtmanaH
sOBrAtradarSanArTaM tu dUtaM vESvaraRas tadA
laNkAM saMprezayAm Asa daSagrIvasya vE hitam
sa gatvA nagarIM laNkAm AsasAda viBIzaRam
mAnitas tena DarmeRa pfzWaS cAgamanaM prati
pfzwvA ca kuSalaM rAjYo jYAtIn api ca bAnDavAn
saBAyAM darSayAm Asa tam AsInaM daSAnanam
sa dfzwvA tatra rAjAnaM dIpyamAnaM svatejasA
jayena cABisaMpUjya tUzRIm AsIn muhUrtakam
tasyopanIte paryaNke varAstaraRasaMvfte
upaviSya daSagrIvaM dUto vAkyam aTAbravIt
rAjan vadAmi te sarvaM BrAtA tava yad abravIt
uBayoH sadfSaM sOmya vfttasya ca kulasya ca
sADu paryAptam etAvat kftaS cAritrasaMgrahaH
sADu Darme vyavasTAnaM kriyatAM yadi Sakyate
dfzwaM me nandanaM Bagnam fzayo nihatAH SrutAH
devAnAM tu samudyogas tvatto rAjaY SrutaS ca me
nirAkftaS ca bahuSas tvayAhaM rAkzasADipa
aparAdDA hi bAlyAc ca rakzaRIyAH svabAnDavAH
ahaM tu himavatpfzWaM gato Darmam upAsitum
rOdraM vrataM samAsTAya niyato niyatendriyaH
tatra devo mayA dfzwaH saha devyomayA praBuH
savyaM cakzur mayA cEva tatra devyAM nipAtitam
kA nv iyaM syAd iti SuBA na Kalv anyena hetunA
rUpaM hy anupamaM kftvA tatra krIqati pArvatI
tato devyAH praBAvena dagDaM savyaM mamekzaRam
reRuDvastam iva jyotiH piNgalatvam upAgatam
tato 'ham anyad vistIrRaM gatvA tasya gires tawam
pUrRaM varzaSatAny azwO samavApa mahAvratam
samApte niyame tasmiMs tatra devo maheSvaraH
prItaH prItena manasA prAha vAkyam idaM praBuH
prIto 'smi tava DarmajYa tapasAnena suvrata
mayA cEtad vrataM cIrRaM tvayA cEva DanADipa
tftIyaH puruzo nAsti yaS cared vratam IdfSam
vrataM suduScaraM hy etan mayEvotpAditaM purA
tat saKitvaM mayA sArDaM rocayasva DaneSvara
tapasA nirjitatvAd Di saKA Bava mamAnaGa
devyA dagDaM praBAvena yac ca sAvyaM tavekzaRam
ekAkzi piNgalety eva nAma sTAsyati SASvatam
evaM tena saKitvaM ca prApyAnujYAM ca SaMkarAt
Agamya ca Sruto 'yaM me tava pApaviniScayaH
tadaDarmizWasaMyogAn nivarta kuladUzaRa
cintyate hi vaDopAyaH sarzisaMGEH surEs tava
evam ukto daSagrIvaH krudDaH saMraktalocanaH
hastAn dantAMS a saMpIqya vAkyam etad uvAca ha
vijYAtaM te mayA dUta vAkyaM yat tvaM praBAzase
nEva tvam asi nEvAsO BrAtrA yenAsi prezitaH
hitaM na sa mamEtad Di bravIti DanarakzakaH
maheSvarasaKitvaM tu mUQa SrAvayase kila
na hantavyo gurur jyezWo mamAyam iti manyate
tasya tv idAnIM SrutvA me vAkyam ezA kftA matiH
trIMl lokAn api jezyAmi bAhuvIryam upASritaH
etan muhUrtam ezo 'haM tasyEkasya kfte ca vE
caturo lokapAlAMs tAn nayizyAmi yamakzayam
evam uktvA tu laNkeSo dUtaM Kaqgena jaGnivAn
dadO BakzayituM hy enaM rAkzasAnAM durAtmanAm
tataH kftasvastyayano raTam Aruhya rAvaRaH
trElokyavijayAkANkzI yayO tatra DaneSvaraH
tataH sa sacivEH sArDaM zaqBir nityaM balotkawEH
mahodaraprahastAByAM mArIcaSukasAraREH
DUmrAkzeRa ca vIreRa nityaM samaragfDnunA
vftaH saMprayayO SrImAn kroDAl lokAn dahann iva
purARi sa nadIH SElAn vanAny upavanAni ca
atikramya muhUrtena kElAsaM girim AviSat
taM nivizwaM girO tasmin rAkzasendraM niSamya tu
rAjYo BrAtAyam ity uktvA gatA yatra DaneSvaraH
gatvA tu sarvam AcaKyur BrAtus tasya viniScayam
anujYAtA yayuS cEva yudDAya Danadena te
tato balasya saMkzoBaH sAgarasyeva varDataH
aBUn nErftarAjasya giriM saMcAlayann iva
tato yudDaM samaBavad yakzarAkzasasaMkulam
vyaTitAS cABavaMs tatra sacivAs tasya rakzasaH
taM dfzwvA tAdfSaM sEnyaM daSagrIvo niSAcaraH
harzAn nAdaM tataH kftvA rozAt samaBivartata
ye tu te rAkzasendrasya sacivA GoravikramaH
te sahasraM sahasrARAm ekEkaM samayoDayan
tato gadABiH pariGEr asiBiH SaktitomarEH
vaDyamAno daSagrIvas tat sEnyaM samagAhata
tEr nirucCvAsavat tatra vaDyamAno daSAnanaH
varzamAREr iva GanEr yakzendrEH saMniruDyata
sa durAtmA samudyamya kAladaRqopamAM gadAm
praviveSa tataH sEnyaM nayan yakzAn yamakzayam
sa kakzam iva vistIrRaM SuzkenDanasamAkulam
vAtenAgnir ivAyatto 'dahat sEnyaM sudAruRam
tEs tu tasya mfDe 'mAtyEr mahodaraSukAdiBiH
alpAvaSizwAs te yakzAH kftA vAtEr ivAmbudAH
ke cit tv AyuDaBagnANgAH patitAH samarakzitO
ozWAn svadaSanEs tIkzREr daMSanto Buvi pAtitAH
BayAd anyonyam AliNgya BrazwaSastrA raRAjire
nizedus te tadA yakzAH kUlA jalahatA iva
hatAnAM svargasaMsTAnAM yuDyatAM pfTivItale
prekzatAm fzisaMGAnAM na baBUvAntaraM divi
etasminn antare rAma vistIrRabalavAhanaH
agamat sumahAn yakzo nAmnA saMyoDakaRwakaH
tena yakzeRa mArIco vizRuneva samAhataH
patitaH pfTivIM Beje kzIRapuRya ivAmbarAt
prAptasaMjYo muhUrtena viSramya ca niSAcaraH
taM yakzaM yoDayAm Asa sa ca BagnaH pradudruve
tataH kAYcanacitrANgaM vEdUryarajatokzitam
maryAdAM dvArapAlAnAM toraRaM tat samAviSat
tato rAma daSagrIvaM praviSantaM niSAcaram
sUryaBAnur iti KyAto dvArapAlo nyavArayat
tatas toraRam utpAwya tena yakzeRa tAqitaH
rAkzaso yakzasfzwena toraRena samAhataH
na kzitiM prayayO rAma varAt salilayoninaH
sa tu tenEva taM yakzaM toraRena samAhanat
nAdfSyata tadA yakzo Basma tena kftas tu saH
tataH pradudruvuH sarve yakzA dfzwvA parAkramam
tato nadIr guhAS cEva viviSur BayapIqitAH
tatas tAn vidrutAn dfzwvA yakzAY SatasahasraSaH
svayam eva DanADyakzo nirjagAma raRaM prati
tatra mARicAro nAma yakzaH paramadurjayaH
vfto yakzasahasrEH sa caturBiH samayoDayat
te gadAmusalaprAsaSaktitomaramudgarEH
aBiGnanto raRe yakzA rAkzasAn aBidudruvuH
tataH prahastena tadA sahasraM nihataM raRe
mahodareRa gadayA sahasram aparaM hatam
krudDena ca tadA rAma mArIcena durAtmanA
nimezAntaramAtreRa dve sahasre nipAtite
DUmrAkzeRa samAgamya mARiBadro mahAraRe
musalenorasi kroDAt tAqito na ca kampitaH
tato gadAM samAviDya mARiBadreRa rAkzasaH
DUmrAkzas tAqito mUrDni vihvalo nipapAta ha
DUmrAkzaM tAqitaM dfzwvA patitaM SoRitokzitam
aByaDAvat susaMkrudDo mARiBadraM daSAnanaH
taM krudDam aBiDAvantaM yugAntAgnim ivotTitam
SaktiBis tAqayAm Asa tisfBir yakzapuMgavaH
tato rAkzasarAjena tAqito gadayA raRe
tasya tena prahAreRa mukuwaH pArSvam AgataH
tadA praBfti yakzo 'sO pArSvamOlir iti smftaH
tasmiMs tu vimuKe yakze mARiBadre mahAtmani
saMnAdaH sumahAn rAma tasmiY SEle vyavarData
tato dUrAt pradadfSe DanADyakzo gadADaraH
SukraprozwaHpadAByAM ca SaNKapadmasamAvftaH
sa dfzwvA BrAtaraM saMKye SApAd viBrazwagOravam
uvAca vacanaM DImAn yuktaM pEtAmahe kule
mayA tvaM vAryamARo 'pi nAvagacCasi durmate
paScAd asya PalaM prApya jYAsyase nirayaM gataH
yo hi mohAd vizaM pItvA nAvagacCati mAnavaH
pariRAme sa vi mUQo jAnIte karmaRaH Palam
dEvatAni hi nandanti Darmayuktena kena cit
yena tvam IdfSaM BAvaM nItas tac ca na buDyase
yo hi mAtFh pitFn BrAtFn AcaryAMS cAvamanyate
sa paSyati PalaM tasya pretarAjavaSaM gataH
aDruve hi SarIre yo na karoti tapo 'rjanam
sa paScAt tapyate mUQo mfto dfzwvAtmano gatim
kasya cin na hi durbuDeS Candato jAyate matiH
yAdfSaM kurute karma tAdfSaM Palam aSnute
budDiM rUpaM balaM vittaM putrAn mAhAtmyam eva ca
prapnuvanti narAH sarvaM svakftEH pUrvakarmaBiH
evaM nirayagAmI tvaM yasya te matir IdfSI
na tvAM samaBiBAzizye durvfttasyEza nirRayaH
evam uktvA tatas tena tasyAmAtyAH samAhatAH
mArIcapramuKAH sarve vimuKA vipradudruvuH
tatas tena daSagrIvo yakzendreRa mahAtmanA
gadayABihato mUrDni na ca sTAnAd vyakampata
tatas tO rAma niGnantAv anyonyaM paramAhave
na vihvalO na ca SrAntO baBUvatur amarzaREH
Agneyam astraM sa tato mumoca Danado raRe
vAruRena daSagrIvas tad astraM pratyavArayat
tato mAyAM pravizwaH sa rAkzasIM rAkzaseSvaraH
jaGAna mUrDni DanadaM vyAviDya mahatIM gadAm
evaM sa tenABihato vihvalaH SoRitokzitaH
kfttamUla ivASoko nipapAta DanADipaH
tataH padmAdiBis tatra niDiBiH sa DanADipaH
nandanaM vanam AnIya Danado SvAsitas tadA
tato nirjitya taM rAma DanadaM rAkzasADipaH
puzpakaM tasya jagrAha vimAnaM jayalakzaRam
kAYcanastamBasaMvItaM vEdUryamaRitoraRam
muktAjAlapraticCannaM sarvakAmaPaladrumam
tat tu rAjA samAruhya kAmagaM vIryanirjitam
jitvA vESravaRaM devaM kElAsAd avarohata
sa jitvA BrAtaraM rAma DanadaM rAkzasADipaH
mahAsenaprasUtiM tu yayO SaravaRaM tataH
aTApaSyad daSagrIvo rOkmaM SaravaRaM tadA
gaBastijAlasaMvItaM dvitIyam iva BAskaram
parvataM sa samAsAdya kiM cid ramyavanAntaram
apaSyat puzpakaM tatra rAma vizwamBitaM divi
vizwabDaM puzpakaM dfzwvA kAmagaM hy agamaM kftam
rAkzasaS cintayAm Asa sacivEs tEH samAvftaH
kim idaM yannimittaM me na ca gacCati puzpakam
parvatasyoparisTasya kasya karma tv idaM Bavet
tato 'bravId daSagrIvaM mArIco budDikovidaH
nEtan nizkAraRaM rAjan puzpako 'yaM na gacCati
tataH pArSvam upAgamya BavasyAnucaro balI
nandISvara uvAcedaM rAkzasendram aSaNkitaH
nivartasva daSagrIva SEle krIqati SaMkaraH
suparRanAgayakzARAM dEtyadAnavarakzasAm
prARinAm eva sarvezAm agamyaH parvataH kftaH
sa rozAt tAmranayanaH puzpakAd avaruhya ca
ko 'yaM SaMkara ity uktvA SElamUlam upAgamat
nandISvaram aTApaSyad avidUrasTitaM praBum
dIptaM SUlam avazwaBya dvitIyam iva SaMkaram
sa vAnaramuKaM dfzwvA tam avajYAya rAkzasaH
prahAsaM mumuce mOrKyAt satoya iva toyadaH
saMkrudDo BagavAn nandI SaMkarasyAparA tanuH
abravId rAkzasaM tatra daSagrIvam upasTitam
yasmAd vAnaramUrtiM mAM dfzwvA rAkzasadurmate
mOrKyAt tvam avajAnIze parihAsaM ca muYcasi
tasmAn madrUpasaMyuktA madvIryasamatejasaH
utpatsyante vaDArTaM hi kulasya tava vAnarAH
kiM tv idAnIM mayA SakyaM kartuM yat tvAM niSAcara
na hantavyo hatas tvaM hi pUrvam eva svakarmaBiH
acintayitvA sa tadA nandivAkyaM niSAcaraH
parvataM taM samAsAdya vAkyam etad uvAca ha
puzpakasya gatiS CinnA yatkfte mama gacCataH
tad etac CElam unmUlaM karomi tava gopate
kena praBAvena Bavas tatra krIqati rAjavat
vijYAtavyaM na jAnIze BayasTAnam upasTitam
evam uktvA tato rAjan BujAn prakzipya parvate
tolayAm Asa taM SElaM samfgavyAlapAdapam
tato rAma mahAdevaH prahasan vIkzya tatkftam
pAdANguzWena taM SElaM pIqayAm Asa lIlayA
tatas te pIqitAs tasya SElasyADo gatA BujAH
vismitAS cABavaMs tatra sacivAs tasya rakzasaH
rakzasA tena rozAc ca BujAnAM pIqanAt taTA
mukto virAvaH sumahAMs trElokyaM yena pUritam
mAnuzAH SabdavitrastA menire lokasaMkzayam
devatAS cApi saMkzubDAS calitAH svezu karmasu
tataH prIto mahAdevaH SElAgre vizWitas tadA
muktvA tasya BujAn rAjan prAha vAkyaM daSAnanam
prIto 'smi tava vIryAc ca SORqIryAc ca niSAcara
ravato vedanA muktaH svaraH paramadAruRaH
yasmAl lokatrayaM tv etad rAvitaM Bayam Agatam
tasmAt tvaM rAvaRo nAma nAmnA tena Bavizyasi
devatA mAnuzA yakzA ye cAnye jagatItale
evaM tvAm aBiDAsyanti rAvaRaM lokarAvaRam
gacCa pOlastya visrabDaH paTA yena tvam icCasi
mayA tvam aByanujYAto rAkzasADipa gamyatAm
sAkzAn maheSvareREvaM kftanAmA sa rAvaRaH
aBivAdya mahAdevaM vimAnaM tat samAruhat
tato mahItale rAma paricakrAma rAvaRaH
kzatriyAn sumahAvIryAn bADamAnas tatas tataH
aTa rAjan mahAbAhur vicaran sa mahItalam
himavadvanam AsAdya paricakrAma rAvaRaH
tatrApaSyata vE kanyAM kfzwAjinajawADarAm
ArzeRa viDinA yuktAM tapantIM devatAm iva
sa dfzwvA rUpasaMpannAM kanyAM tAM sumahAvratAm
kAmamohaparItAtmA papracCa prahasann iva
kim idaM vartase Badre virudDaM yOvanasya te
na hi yuktA tavEtasya rUpasyeyaM pratikriyA
kasyAsi duhitA Badre ko vA BartA tavAnaGe
pfcCataH SaMsa me SIGraM ko vA hetus tapo'rjane
evam uktA tu sA kanyA tenAnAryeRa rakzasA
abravId viDivat kftvA tasyAtiTyaM tapoDanA
kuSaDvajo nAma pitA brahmarzir mama DArmikaH
bfhaspatisutaH SrImAn budDyA tulyo bfhaspateH
tasyAhaM kurvato nityaM vedAByAsaM mahAtmanaH
saMBUtA vAnmayI kanyA nAmnA vedavatI smftA
tato devAH saganDarvA yakzarAkzasapannagAH
te cApi gatvA pitaraM varaRaM rocayanti me
na ca mAM sa pitA teByo dattavAn rAkzaseSvara
kAraRaM tad vadizyAmi niSAmaya mahABuja
pitus tu mama jAmAtA vizRuH kila surottamaH
aBipretas trilokeSas tasmAn nAnyasya me pitAH
dAtum icCati DarmAtmA tac CrutvA baladarpitaH
SamBur nAma tato rAjA dEtyAnAM kupito 'Bavat
tena rAtrO prasupto me pitA pApena hiMsitaH
tato me jananI dInA tac CarIraM pitur mama
parizvajya mahABAgA pravizwA dahanaM saha
tato manoraTaM satyaM pitur nArAyaRaM prati
karomIti mamecCA ca hfdaye sADu vizWitA
ahaM pretagatasyApi karizye kANkzitaM pituH
iti pratijYAm Aruhya carAmi vipulaM tapaH
etat te sarvam AKyAtaM mayA rAkzasapuMgava
ASritAM vidDi mAM DarmaM nArAyaRapatIcCayA
vijYAtas tvaM hi me rAjan gacCa pOlastyanandana
jAnAmi tapasA sarvaM trElokye yad Di vartate
so 'bravId rAvaRas tatra tAM kanyAM sumahAvratAm
avaruhya vimAnAgrAt kandarpaSarapIqitaH
avaliptAsi suSroRi yasyAs te matir IdfSI
vfdDAnAM mfgaSAvAkzi BrAjate DarmasaMcayaH
tvaM sarvaguRasaMpannA nArhase kartum IdfSam
trElokyasundarI BIru yOvane vArDakaM viDim
kaS ca tAvad asO yaM tvaM vizRur ity aBiBAzase
vIryeRa tapasA cEva Bogena ca balena ca
na mayAsO samo Badre yaM tvaM kAmayase 'Ngane
ma mEvam iti sA kanyA tam uvAca niSAcaram
mUrDajezu ca tAM rakzaH karAgreRa parAmfSat
tato vedavatI krudDA keSAn hastena sAcCinat
uvAcAgniM samADAya maraRAya kftatvarA
DarzitAyAs tvayAnArya nedAnIM mama jIvitam
rakzas tasmAt pravekzyAmi paSyatas te hutASanam
yasmAt tu DarzitA cAham apApA cApy anATavat
tasmAt tava vaDArTaM vE samutpatsyAmy ahaM punaH
na hi SakyaH striyA pApa hantuM tvaM tu viSezataH
SApe tvayi mayotsfzwe tapasaS ca vyayo Bavet
yadi tv asti mayA kiM cit kftaM dattaM hutaM taTA
tena hy ayonijA sADvI BaveyaM DarmiRaH sutA
evam uktvA pravizwA sA jvalantaM vE hutASanam
papAta ca divo divyA puzpavfzwiH samantataH
pUrvaM kroDahataH Satrur yayAsO nihatas tvayA
samupASritya SElABaM tava vIryam amAnuzam
evam ezA mahABAgA martyezUtpadyate punaH
kzetre halamuKagraste vedyAm agniSiKopamA
ezA vedavatI nAma pUrvam AsIt kfte yuge
tretAyugam anuprApya vaDArTaM tasya rakzasaH
sItotpanneti sItEzA mAnuzEH punar ucyate
pravizwAyAaM hutASaM tu vedavatyAM sa rAvaRaH
puzpakaM tat samAruhya paricakrAma medinIm
tato maruttaM nfpatiM yajantaM saha dEvatEH
uSIrabIjam AsAdya dadarSa sa tu rAkzasaH
saMvarto nAma brahmarzir BrAtA sAkzAd bfhaspateH
yAjayAm Asa DarmajYaH sarvEr brahmagaREr vftaH
dfzwvA devAs tu tad rakzo varadAnena durjayam
tAM tAM yoniM samApannAs tasya DarzaRaBIravaH
indro mayUraH saMvftto DarmarAjas tu vAyasaH
kfkalAso DanADyakzo haMso vE varuRo 'Bavat
taM ca rAjAnam AsAdya rAvaRo rAkzasADipaH
prAha yudDaM prayacceti nirjito 'smIti vA vada
tato marutto nfpatiH ko BavAn ity uvAca tam
avahAsaM tato muktvA rAkzaso vAkyam abravIt
akutUhalaBAvena prIto 'smi tava pArTiva
DanadasyAnujaM yo mAM nAvagacCasi rAvaRam
trizu lokezu kaH so 'sti yo na jAnAti me balam
BrAtaraM yena nirjitya vimAnam idam Ahftam
tato marutto nfpatis taM rAkzasam aTAbravIt
DanyaH Kalu BavAn yena jyezWo BrAtA raRe jitaH
nADarmasahitaM SlAGyaM na lokapratisaMhitam
karma dOrAtmyakaM kftvA SlAGase BrAtfnirjayAt
kiM tvaM prAk kevalaM DarmaM caritvA labDavAn varam
SrutapUrvaM hi na mayA yAdfSaM BAzase svayam
tataH SarAsanaM gfhya sAyakAMS ca sa pArTivaH
raRAya niryayO krudDaH saMvarto mArgam AvfRot
so 'bravIt snehasaMyuktaM maruttaM taM mahAn fziH
SrotavyaM yadi madvAkyaM saMprahAro na te kzamaH
mAheSvaram idaM satram asamAptaM kulaM dahet
dIkzitasya kuto yudDaM krUratvaM dIkzite kutaH
saMSayaS ca raRe nityaM rAkzasaS cEza durjayaH
sa nivftto guror vAkyAn maruttaH pfTivIpatiH
visfjya saSaraM cApaM svasTo maKamuKo 'Bavat
tatas taM nirjitaM matvA GozayAm Asa vE SukaH
rAvaRo jitavAMS ceti harzAn nAdaM ca muktavAn
tAn BakzayitvA tatrasTAn maharzIn yajYam AgatAn
vitfpto ruDirEs tezAM punaH saMprayayO mahIm
rAvaRe tu gate devAH sendrAS cEva divOkasaH
tataH svAM yonim AsAdya tAni sattvAny aTAbruvan
harzAt tadAbravId indro mayUraM nIlabarhiRam
prIto 'smi tava DarmajYa upakArAd vihaMgama
mama netrasahasraM yat tat te barhe Bavizyati
varzamARe mayi mudaM prApsyase prItilakzaRam
nIlAH kila purA barhA mayUrARAM narADipa
surADipAd varaM prApya gatAH sarve vicitratAm
DarmarAjo 'bravId rAma prAgvaMSe vAyasaM sTitam
pakziMs tavAsmi suprItaH prItasya ca vacaH SfRu
yaTAnye viviDE rogEH pIqyante prARino mayA
te na te praBavizyanti mayi prIte na saMSayaH
mftyutas te BayaM nAsti varAn mama vihaMgama
yAvat tvAM na vaDizyanti narAs tAvad Bavizyasi
ye ca madvizayasTAs tu mAnavAH kzuDayArditAH
tvayi Bukte tu tfptAs te Bavizyanti sabAnDavAH
varuRas tv abravId DaMsaM gaNgAtoyavicAriRam
SrUyatAM prItisaMyuktaM vacaH patraraTeSvara
varRo manoharaH sOmyaS candramaRqalasaMniBaH
Bavizyati tavodagraH SuklaPenasamapraBaH
macCarIraM samAsAdya kAnto nityaM Bavizyasi
prApsyase cAtulAM prItim etan me prItilakzaRam
haMsAnAM hi purA rAma na varRaH sarvapARquraH
pakzA nIlAgrasaMvItAH kroqAH SazpAgranirmalAH
aTAbravId vESravaRaH kfkalAsaM girO sTitam
hEraRyaM saMprayacCAmi varRaM prItis tavApy aham
sadravyaM ca Siro nityaM Bavizyati tavAkzayam
eza kAYcanako varRo matprItyA te Bavizyati
evaM dattvA varAMs teByas tasmin yajYotsave surAH
nivftte saha rAjYA vE punaH svaBavanaM gatAH
aTa jitvA maruttaM sa prayayO rAkzasADipaH
nagarARi narendrARAM yudDakANkzI daSAnanaH
sa samAsAdya rAjendrAn mahendravaruRopamAn
abravId rAkzasendras tu yudDaM me dIyatAm iti
nirjitAH smeti vA brUta ezo hi mama niScayaH
anyaTA kurvatAm evaM mokzo vo nopapadyate
tatas tu bahavaH prAjYAH pArTivA DarmaRiScayAH
nirjitAH smety aBAzanta jYAtvA varabalaM ripoH
duzyantaH suraTo gADir gayo rAjA purUravAH
ete sarve 'bruvaMs tAta nirjitAH smeti pArTivAH
aTAyoDyAM samAsAdya rAvaRo rAkzasADipaH
suguptAm anaraRyena SakreRevAmarAvatIm
prAha rAjAnam AsAdya yudDaM me saMpradIyatAm
nirjito 'smIti vA brUhi mamEtad iha SAsanam
anaraRyaH susaMkrudDo rAkzasendram aTAbravIt
dIyate dvandvayudDaM te rAkzasADipate mayA
aTa pUrvaM SrutArTena sajjitaM sumahad Di yat
nizkrAmat tan narendrasya balaM rakzovaDodyatam
nAgAnAM bahusAhasraM vAjinAm ayutaM taTA
mahIM saMCAdya nizkrAntaM sapadAtiraTaM kzaRAt
tad rAvaRabalaM prApya balaM tasya mahIpateH
prARaSyata tadA rAjan havyaM hutam ivAnale
so 'paSyata narendras tu naSyamAnaM mahad balam
mahArRavaM samAsAdya yaTA paYcApagA jalam
tataH SakraDanuHpraKyaM Danur visPArayan svayam
AsadAda narendrAs taM rAvaRaM kroDamUrCitaH
tato bARaSatAny azwO pAtayAm Asa mUrDani
tasya rAkzasarAjasya ikzvAkukulanandanaH
tasya bARAH patantas te cakrire na kzataM kva cit
vAriDArA ivABreByaH patantyo nagamUrDani
tato rAkzasarAjena krudDena nfpatis tadA
talena Bihato mUrDni sa raTAn nipapAta ha
sa rAjA patito BUmO vihvalANgaH pravepitaH
vajradagDa ivAraRye sAlo nipatito mahAn
taM prahasyAbravId rakza ikzvAkuM pfTivIpatim
kim idAnIM tvayA prAptaM PalaM mAM prati yuDyatA
trElokye nAsti yo dvandvaM mama dadyAn narADipa
SaNke pramatto Bogezu na SfRozi balaM mama
tasyEvaM bruvato rAjA mandAsur vAkyam abravIt
kiM Sakyam iha kartuM vE yat kAlo duratikramaH
na hy ahaM nirjito rakzas tvayA cAtmapraSaMsinA
kAleneha vipanno 'haM hetuBUtas tu me BavAn
kiM tv idAnIM mayA SakyaM kartuM prARaparikzaye
ikzvAkupariBAvitvAd vaco vakzyAmi rAkzasa
yadi dattaM yadi hutaM yadi me sukftaM tapaH
yadi guptAH prajAH samyak taTA satyaM vaco 'stu me
utpatsyate kule hy asminn ikzvAkURAM mahAtmanAm
rAjA paramatejasvI yas te prARAn harizyati
tato jalaDarodagras tAqito devadunduBiH
tasminn udAhfte SApe puzpavfzwiS ca KAc cyutA
tataH sa rAjA rAjendra gataH sTAnaM trivizwapam
svargate ca nfpe rAma rAkzasaH sa nyavartata
tato vitrAsayan martyAn pfTivyAM rAkzasADipaH
AsasAda Gane tasmin nAradaM munisattamam
nAradas tu mahAtejA devarzir amitapraBaH
abravIn meGapfzWasTo rAvaRaM puzpake sTitam
rAkzasADipate sOmya tizWa viSravasaH suta
prIto 'smy aBijanopeta vikramEr UrjitEs tava
vizRunA dEtyaGAtES ca tArkzyasyoragaDarzaREH
tvayA samaramardES ca BfSaM hi paritozitaH
kiM cid vakzyAmi tAvat te SrotavyaM Srozyase yadi
SrutvA cAnantaraM kAryaM tvayA rAkzasapuMgava
kim ayaM vaDyate lokas tvayAvaDyena dEvatEH
hata eva hy ayaM loko yadA mftyuvaSaM gataH
paSya tAvan mahAbAho rAkzaseSvaramAnuzam
lokam enaM vicitrArTaM yasya na jYAyate gatiH
kva cid vAditranfttAni sevyante muditEr janEH
rudyate cAparEr ArtEr DArASrunayanAnanEH
mAtA pitfsutasnehEr BAryA banDumanoramEH
mohenAyaM jano DvastaH kleSaM svaM nAvabuDyate
tat kim evaM parikliSya lokaM mohanirAkftam
jita eva tvayA sOmya martyaloko na saMSayaH
evam uktas tu laNkeSo dIpyamAna ivOjasA
abravIn nAradaM tatra saMprahasyABivAdya ca
maharze devaganDarvavihAra samarapriya
ahaM KalUdyato gantuM vijayArTI rasAtalam
tato lokatrayaM jitvA sTApya nAgAn surAn vaSe
samudram amftArTaM vE maTizyAmi rasAlayam
aTAbravId daSagrIvaM nArado BagavAn fziH
kva Kalv idAnIM mArgeRa tvayAnena gamizyate
ayaM Kalu sudurgamyaH pitfrAjYaH puraM prati
mArgo gacCati durDarzo yamasyAmitrakarSana
sa tu SAradameGABaM muktvA hAsaM daSAnanaH
uvAca kftam ity eva vacanaM cedam abravIt
tasmAd eza mahAbrahman vEvasvatavaDodyataH
gacCAmi dakziRAm ASAM yatra sUryAtmajo nfpaH
mayA hi Bagavan kroDAt pratijYAtaM raRArTinA
avajezyAmi caturo lokapAlAn iti praBo
tenEza prasTito 'haM vE pitfrAjapuraM prati
prARisaMkleSakartAraM yojayizyAmi mftyunA
evam uktvA daSagrIvo muniM tam aBivAdya ca
prayayO dakziRAm ASAM prahfzwEH saha mantriBiH
nAradas tu mahAtejA muhUrtaM DyAnam AsTitaH
cintayAm Asa viprendro viDUma iva pAvakaH
yena lokAs trayaH sendrAH kliSyante sacarAcarAH
kzIRe cAyuzi Darme ca sa kAlo hiMsyate kaTam
yasya nityaM trayo lokA vidravanti BayArditAH
taM kaTaM rAkzasendro 'sO svayam evABigacCati
yo viDAtA ca DAtA ca sukfte duzkfte yaTA
trElokyaM vijitaM yena taM kaTaM nu vijezyati
aparaM kiM nu kftvEvaM viDAnaM saMviDAsyati
kOtUhalasamutpanno yAsyAmi yamasAdanam
evaM saMcintya viprendro jagAma laGuvikramaH
AKyAtuM tad yaTAvfttaM yamasya sadanaM prati
apaSyat sa yamaM tatra devam agnipuraskftam
viDAnam upatizWantaM prARino yasya yAdfSam
sa tu dfzwvA yamaH prAptaM maharziM tatra nAradam
abravIt suKam AsInam arGyam Avedya DarmataH
kaccit kzemaM nu devarze kaccid Darmo na naSyati
kim AgamanakftyaM te devaganDarvasevita
abravIt tu tadA vAkyaM nArado BagavAn fziH
SrUyatAm aBiDAsyAmi viDAnaM ca viDIyatAm
eza nAmnA daSagrIvaH pitfrAja niSAcaraH
upayAti vaSaM netuM vikramEs tvAM sudurjayam
etena kAraRenAhaM tvarito 'smy AgataH praBo
daRqapraharaRasyAdya tava kiM nu karizyati
etasminn antare dUrAd aMSumantam ivoditam
dadfSe divyam AyAntaM vimAnaM tasya rakzasaH
taM deSaM praBayA tasya puzpakasya mahAbalaH
kftvA vitimiraM sarvaM samIpaM samavartata
sa tv apaSyan mahAbAhur daSagrIvas tatas tataH
prARinaH sukftaM karma BuYjAnAMS cEva duzkftam
tatas tAn vaDyamAnAMs tu karmaBir duzkftEH svakEH
rAvaRo mocayAm Asa vikrameRa balAd balI
pretezu mucyamAnezu rAkzasena balIyasA
pretagopAH susaMrabDA rAkzasendram aBidravan
te prAsEH pariGEH SUlEr mudgarEH SaktitomarEH
puzpakaM samavarzanta SUrAH SatasahasraSaH
tasyAsanAni prAsAdAn vedikAstaraRAni ca
puzpakasya baBaYjus te SIGraM maDukarA iva
devanizWAnaBUtaM tad vimAnaM puzpakaM mfDe
BajyamAnaM taTEvAsId akzayaM brahmatejasA
tatas te rAvaRAmAtyA yaTAkAmaM yaTAbalam
ayuDyanta mahAvIryAH sa ca rAjA daSAnanaH
te tu SoRitadigDANgAH sarvaSastrasamAhatAH
amAtyA rAkzasendrasya cakrur AyoDanaM mahat
anyonyaM ca mahABAgA jaGnuH praharaREr yuDi
yamasya ca mahat sEnyaM rAkzasasya ca mantriRaH
amAtyAMs tAMs tu saMtyajya rAkzasasya mahOjasaH
tam eva samaDAvanta SUlavarzEr daSAnanam
tataH SoRitadigDANgaH prahArEr jarjarIkftaH
vimAne rAkzasaSrezWaH PullASoka ivAbaBO
sa SUlAni gadAH prAsAY SaktitomarasAyakAn
musalAni SilAvfkzAn mumocAstrabalAd balI
tAMs tu sarvAn samAkzipya tad astram apahatya ca
jaGnus te rAkzasaM Goram ekaM SatasahasrakaH
parivArya ca taM sarve SElaM meGotkarA iva
BindipAlES ca SUlES ca nirucCvAsam akArayan
vimuktakavacaH krudDo siktaH SoRitavisravEH
sa puzpakaM parityajya pfTivyAm avatizWata
tataH sa kArmukI bARI pfTivyAM rAkzasADipaH
labDasaMjYo muhUrtena krudDas tasTO yaTAntakaH
tataH pASupataM divyam astraM saMDAya kArmuke
tizWa tizWeti tAn uktvA tac cApaM vyapakarzata
jvAlAmAlI sa tu SaraH kravyAdAnugato raRe
mukto gulmAn drumAMS cEva BasmakftvA praDAvati
te tasya tejasA dagDAH sEnyA vEvasvatasya tu
raRe tasmin nipatitA dAvadagDA nagA iva
tataH sa sacivEH sArDaM rAkzaso BImavikramaH
nanAda sumahAnAdaM kampayann iva medinIm
sa tu tasya mahAnAdaM SrutvA vEvasvato yamaH
SatruM vijayinaM mene svabalasya ca saMkzayam
sa tu yoDAn hatAn matvA kroDaparyAkulekzaRaH
abravIt tvaritaM sUtaM raTaH samupanIyatAm
tasya sUto raTaM divyam upasTApya mahAsvanam
sTitaH sa ca mahAtejA Aruroha mahAraTam
pASamudgarahastaS ca mftyus tasyAgrato sTitaH
yena saMkzipyate sarvaM trElokyaM sacarAcaram
kAladaRqaS ca pArSvasTo mUrtimAn syandane sTitaH
yamapraharaRaM divyaM prajvalann iva tejasA
tato lokAs trayas trastAH kampante ca divOkasaH
kAlaM krudDaM tadA dfzwvA lokatrayaBayAvaham
dfzwvA tu te taM vikftaM raTaM mftyusamanvitam
sacivA rAkzasendrasya sarvalokaBayAvaham
laGusattvatayA sarve nazwasaMjYA BayArditAH
nAtra yodDuM samarTAH sma ity uktvA vipradudruvuH
sa tu taM tAdfSaM dfzwvA raTaM lokaBayAvaham
nAkzuByata tadA rakzo vyaTA cEvAsya nABavat
sa tu rAvaRam AsAdya visfjaY SaktitomarAn
yamo marmARi saMkrudDo rAkzasasya nyakfntata
rAvaRas tu sTitaH svasTaH SaravarzaM mumoca ha
tasmin vEvasvataraTe toyavarzam ivAmbudaH
tato mahASaktiSatEH pAtyamAnEr mahorasi
pratikartuM sa nASaknod rAkzasaH SalyapIqitaH
nAnApraharaREr evaM yamenAmitrakarSinA
saptarAtraM kfte saMKye na Bagno vijito 'pi vA
tato 'Bavat punar yudDaM yamarAkzasayos tadA
vijayAkANkziRos tatra samarezv anivartinoH
tato devAH saganDarvAH sidDAS ca paramarzayaH
prajApatiM puraskftya dadfSus tad raRAjiram
saMvarta iva lokAnAm aBavad yuDyatos tayoH
rAkzasAnAM ca muKyasya pretAnAm ISvarasya ca
rAkzasendras tataH krudDaS cApam Ayamya saMyuge
nirantaram ivAkASaM kurvan bARAn mumoca ha
mftyuM caturBir viSiKEH sUtaM saptaBir ardayat
yamaM SarasahasreRa SIGraM marmasv atAqayat
tataH krudDasya sahasA yamasyABiviniHsftaH
jvAlAmAlo viniSvAso vadanAt kroDapAvakaH
tato 'paSyaMs tadAScaryaM devadAnavarAkzasAH
kroDajaM pAvakaM dIptaM diDakzantaM ripor balam
mftyus tu paramakrudDo vEvasvatam aTAbravIt
muYca mAM deva SIGraM tvaM nihanmi samare ripum
narakaH Sambaro vftraH SamBuH kArtasvaro balI
namucir virocanaS cEva tAv uBO maDukEwaBO
ete cAnye ca bahavo balavanto durAsadAH
vinipannA mayA dfzwAH kA cintAsmin niSAcare
muYca mAM sADu DarmajYa yAvad enaM nihanmy aham
na hi kaS cin mayA dfzwo muhUrtam api jIvati
balaM mama na Kalv etan maryAdEzA nisargataH
saMspfzwo hi mayA kaS cin na jIved iti niScayaH
etat tu vacanaM SrutvA DarmarAjaH pratApavAn
abravIt tatra taM mftyumayam enaM nihanmy aham
tataH saMraktanayanaH krudDo vEvasvataH praBuH
kAladaRqam amoGaM taM tolayAm Asa pARinA
yasya pArSvezu niSCidrAH kAlapASAH pratizWitAH
pAvakasparSasaMkASo mudgaro mUrtimAn sTitaH
darSanAd eva yaH prARAn prARinAm uparuDyati
kiM punas tAqanAd vApi pIqanAd vApi dehinaH
sa jvAlAparivAras tu pibann iva niSAcaram
karaspfzwo balavatA daRqaH krudDaH sudAruRaH
tato vidudruvuH sarve sattvAs tasmAd raRAjirAt
surAS ca kzuBitA dfzwvA kAladaRqodyataM yamam
tasmin prahartukAme tu daRqam udyamya rAvaRam
yamaM pitAmahaH sAkzAd darSayitvedam abravIt
vEvasvata mahAbAho na Kalv atulavikrama
prahartavyaM tvayEtena daRqenAsmin niSAcare
varaH Kalu mayA dattas tasya tridaSapuMgava
tat tvayA nAnftaM kAryaM yan mayA vyAhftaM vacaH
amoGo hy eza sarvAsAM prajAnAM vinipAtane
kAladaRqo mayA sfzwaH pUrvaM mftyupuraskftaH
tan na Kalv eza te sOmya pAtyo rAkzasamUrDani
na hy asmin patite kaS cin muhUrtam api jIvati
yadi hy asmin nipatite na mriyetEza rAkzasaH
mriyeta vA daSagrIvas taTApy uBayato 'nftam
rAkzasendrAn niyacCAdya daRqam enaM vaDodyatam
satyaM mama kuruzvedaM lokAMs tvaM samavekzya ca
evam uktas tu DarmAtmA pratyuvAca yamas tadA
eza vyAvartito daRqaH praBavizRur BavAn hi naH
kiM tv idAnIM mayA SakyaM kartuM raRagatena hi
yan mayA yan na hantavyo rAkzaso varadarpitaH
eza tasmAt praRaSyAmi darSanAd asya rakzasaH
ity uktvA saraTaH sASvas tatrEvAntaraDIyata
daSagrIvas tu taM jitvA nAma viSrAvya cAtmanaH
puzpakeRa tu saMhfzwo nizkrAnto yamasAdanAt
tato vEvasvato devEH saha brahmapurogamEH
jagAma tridivaM hfzwo nAradaS ca mahAmuniH
sa tu jitvA daSagrIvo yamaM tridaSapuMgavam
rAvaRas tu jayaSlAGI svasahAyAn dadarSa ha
jayena varDayitvA ca mArIcapramuKAs tataH
puzpakaM Bejire sarve sAntvitA ravaRena ha
tato rasAtalaM hfzwaH pravizwaH payaso niDim
dEtyoraga gaRADyuzwaM varuRena surakzitam
sa tu BogavatIM gatvA purIM vAsukipAlitAm
sTApya nAgAn vaSe kftvA yayO maRimatIM purIm
nivAtakavacAs tatra dEtyA labDavarA vasan
rAkzasas tAn samAsAdya yudDena samupAhvayat
te tu sarve suvikrAntA dEteyA balaSAlinaH
nAnApraharaRAs tatra prayudDA yudDadurmadAH
tezAM tu yuDyamAnAnAM sAgraH saMvatsaro gataH
na cAnyatarayos tatra vijayo vA kzayo 'pi vA
tataH pitAmahas tatra trElokyagatir avyayaH
AjagAma drutaM devo vimAnavaram AsTitaH
nivAtakavacAnAM tu nivArya raRakarma tat
vfdDaH pitAmaho vAkyam uvAca viditArTavat
na hy ayaM rAvaRo yudDe Sakyo jetuM surAsurEH
na BavantaH kzayaM netuM SakyAH sendrEH surAsurEH
rAkzasasya saKitvaM vE BavadBiH saha rocate
aviBaktA hi sarvArTAH suhfdAM nAtra saMSayaH
tato 'gnisAkzikaM saKyaM kftavAMs tatra rAvaRaH
nivAtakavacEH sArDaM prItimAn aBavat tadA
arcitas tEr yaTAnyAyaM saMvatsarasuKozitaH
svapurAn nirviSezaM ca pUjAM prApto daSAnanaH
sa tUpaDArya mAyAnAM Satam ekonam AtmavAn
salilendrapurAnvezI sa baBrAma rasAtalam
tato 'SmanagaraM nAma kAlakeyABirakzitam
taM vijitya muhUrtena jaGne dEtyAMS catuHSatam
tataH pARqurameGABaM kElAsam iva saMsTitam
varuRasyAlayaM divyam apaSyad rAkzasADipaH
kzarantIM ca payo nityaM suraBiM gAm avasTitAm
yasyAH payovinizyandAt kzIrodo nAma sAgaraH
yasmAc candraH praBavati SItaraSmiH prajAhitaH
yaM samAsAdya jIvanti PenapAH paramarzayaH
amftaM yatra cotpannaM surA cApi surASinAm
yAM bruvanti narA loke suraBiM nAma nAmataH
pradakziRaM tu tAM kftvA rAvaRaH paramAdButAm
praviveSa mahAGoraM guptaM bahuviDEr balEH
tato DArASatAkIrRaM SAradABraniBaM tadA
nityaprahfzwaM dadfSe varuRasya gfhottamam
tato hatvA balADyakzAn samare tES ca tAqitaH
abravIt kva gato yo vo rAjA SIGraM nivedyatAm
yudDArTI rAvaRaH prAptas tasya yudDaM pradIyatAm
vada vA na BayaM te 'sti nirjito 'smIti sAYjaliH
etasminn antare krudDA varuRasya mahAtmanaH
putrAH pOtrAS ca nizkrAman gOS ca puzkara eva ca
te tu vIryaguRopetA balEH parivftAH svakEH
yuktvA raTAn kAmagamAn udyadBAskaravarcasaH
tato yudDaM samaBavad dAruRaM lomaharzaRam
salilendrasya putrARAM rAvaRasya ca rakzasaH
amAtyEs tu mahAvIryEr daSagrIvasya rakzasaH
vAruRaM tad balaM kftsnaM kzaRena vinipAtitam
samIkzya svabalaM saMKye varuRasyA sutAs tadA
arditAH SarajAlena nivfttA raRakarmaRaH
mahItalagatAs te tu rAvaRaM dfSya puzpake
AkASam ASu viviSuH syandanEH SIGragAmiBiH
mahad AsIt tatas tezAM tulyaM sTAnam avApya tat
AkASayudDaM tumulaM devadAnavayor iva
tatas te rAvaRaM yudDe SarEH pAvakasaMniBEH
vimuKIkftya saMhfzwA vinedur viviDAn ravAn
tato mahodaraH krudDo rAjAnaM dfSya Darzitam
tyaktvA mftyuBayaM vIro yudDakANkzI vyalokayat
tena tezAM hayA ye ca kAmagAH pavanopamAH
mahodareRa gadayA hatAs te prayayuH kzitim
tezAM varuRasUnUnAM hatvA yoDAn hayAMS ca tAn
mumocASu mahAnAdaM viraTAn prekzya tAn sTitAn
te tu tezAM raTAH sASvAH saha sAraTiBir varEH
mahodareRa nihatAH patitAH pfTivItale
te tu tyaktvA raTAn putrA varuRasya mahAtmanaH
AkASe vizWitAH SUrAH svapraBAvAn na vivyaTuH
DanUMzi kftvA sajyAni vinirBidya mahodaram
rAvaRaM samare krudDAH sahitAH samaBidravan
tataH krudDo daSagrIvaH kAlAgnir iva vizWitaH
SaravarzaM mahAvegaM tezAM marmasv apAtayat
musalAni vicitrARi tato BallaSatAni ca
pawwasAMS cEva SaktIS ca SataGnIs tomarAMs taTA
pAtayAm Asa durDarzas tezAm upari vizWitaH
aTa vidDAs tu te vIrA vinizpetuH padAtayaH
tato rakzo mahAnAdaM muktvA hanti sma vAruRAn
nAnApraharaREr GorEr DArApAtEr ivAmbudaH
tatas te vimuKAH sarve patitA DaraRItale
raRAt svapuruzEH SIGraM gfhARy eva praveSitAH
tAn abravIt tato rakzo varuRAya nivedyatAm
rAvaRaM cAbravIn mantrI praBAso nAma vAruRaH
gataH Kalu mahAtejA brahmalokaM jaleSvaraH
gAnDarvaM varuRaH SrotuM yaM tvam Ahvayase yuDi
tat kiM tava vfTA vIra pariSrAmya gate nfpe
ye tu saMnihitA vIrAH kumArAs te parAjitAH
rAkzasendras tu tac CrutvA nAma viSrAvya cAtmanaH
harzAn nAdaM vimuYcan vE nizkrAnto varuRAlayAt
Agatas tu paTA yena tenEva vinivftya saH
laNkAm aBimuKo rakzo naBastalagato yayO
nivartamAnaH saMhfzwo rAvaRaH sa durAtmavAn
jahre paTi narendrarzidevaganDarvakanyakAH
darSanIyAM hi yAM rakzaH kanyAM strIM vATa paSyati
hatvA banDujanaM tasyA vimAne saMnyaveSayat
tatra pannagayakzARAM mAnuzARAM ca rakzasAm
dEtyAnAM dAnavAnAM ca kanyA jagrAha rAvaRaH
dIrGakeSyaH sucArvaNgyaH pUrRacandraniBAnanAH
SokAyattAs taruRyaS ca samastA stananamritAH
tulyam agnyarcizAM tatra SokAgniBayasaMBavam
pravepamAnA duHKArtA mumucur bAzpajaM jalam
tAsAM niSvasamAnAnAM niSvasEH saMpradIpitam
agnihotram ivABAti saMnirudDAgnipuzpakam
kA cid daDyO suduHKArtA hanyAd api hi mAm ayam
smftvA mAtFh pitFn BrAtFn putrAn vE SvaSurAn api
duHKaSokasamAvizwA vilepuH sahitAH striyaH
kaTaM nu Kalu me putraH karizyati mayA vinA
kaTaM mAtA kaTaM BrAtA nimagnAH SokasAgare
hA kaTaM nu karizyAmi BartAraM dEvataM vinA
mftyo prasIda yAce tvAM naya mAM yamasAdanam
kiM nu me duzkftaM karma kftaM dehAntare purA
tato 'smi DarzitAnena patitA SokasAgare
na Kalv idAnIM paSyAmi duHKasyAntam ihAtmanaH
aho Din mAnuzAMl lokAn nAsti Kalv aDamaH paraH
yad durbalA balavatA bAnDavA rAvaRena me
uditenEva sUryeRa tArakA iva nASitAH
aho subalavad rakzo vaDopAyezu rajyate
aho durvfttam AtmAnaM svayam eva na buDyate
sarvaTA sadfSas tAvad vikramo 'sya durAtmanaH
idaM tv asadfSaM karma paradArABimarSanam
yasmAd eza paraKyAsu strIzu rajyati durmatiH
tasmAd Di strIkftenEva vaDaM prApsyati vAraRaH
SaptaH strIBiH sa tu tadA hatatejAH sunizpraBa
pativratABiH sADvIBiH sTitABiH sADu vartmani
evaM vilapamAnAsu rAvaRo rAkzasADipaH
praviveSa purIM laNkAM pUjyamAno niSAcarEH
tato rAkzasarAjasya svasA paramaduHKitA
pAdayoH patitA tasya vaktum evopacakrame
tataH svasAram utTApya rAvaRaH parisAntvayan
abravIt kim idaM Badre vaktum arhasi me drutam
sA bAzpaparirudDAkzI rAkzasI vAkyam abravIt
hatAsmi viDavA rAjaMs tvayA balavatA kftA
ete viryAt tvayA rAjan dEtyA vinihatA raRe
kAlakeyA iti KyAtA mahAbalaparAkramAH
tatra me nihato BartA garIyAY jIvitAd api
sa tvayA dayitas tatra BrAtrA Satrusamena vE
yA tvayAsmi hatA rAjan svayam eveha banDunA
duHKaM vEDavyaSabdaM ca dattaM BokzyAmy ahaM tvayA
nanu nAma tvayA rakzyo jAmAtA samarezv api
taM nihatya raRe rAjan svayam eva na lajjase
evam uktas tayA rakzo BaginyA kroSamAnayA
abravIt sAntvayitvA tAM sAmapUrvam idaM vacaH
alaM vatse vizAdena na BetavyaM ca sarvaSaH
mAnadAnaviSezEs tvAM tozayizyAmi nityaSaH
yudDe pramatto vyAkzipto jayakANkzI kzipaY SarAn
nAvagacCAmi yudDezu svAn parAn vApy ahaM SuBe
tenAsO nihataH saMKye mayA BartA tava svasaH
asmin kAle tu yat prAptaM tat karizyAmi te hitam
BrAtur ESvaryasaMsTasya Karasya Bava pArSvataH
caturdaSAnAM BrAtA te sahasrARAM Bavizyati
praBuH prayARe dAne ca rAkzasAnAM mahOjasAm
tatra mAtfzvasuH putro BrAtA tava KaraH praBuH
Bavizyati sadA kurvan yad vakzyasi vacaH svayam
SIGraM gacCatv ayaM SUro daRqakAn parirakzitum
dUzaRo 'sya balADyakzo Bavizyati mahAbalaH
sa hi Sapto vanoddeSaH krudDenoSanasA purA
rAkzasAnAm ayaM vAso Bavizyati na saMSayaH
evam uktvA daSagrIvaH sEnyaM tasyAdideSa ha
caturdaSa sahasrARi rakzasAM kAmarUpiRAm
sa tEH sarvEH parivfto rAkzasEr GoradarSanEH
KaraH saMprayayO SIGraM daRqakAn akutoBayaH
sa tatra kArayAm Asa rAjyaM nihatakaRwakam
sA ca SUrpaRaKA prItA nyavasad daRqakAvane
sa tu dattvA daSagrIvo vanaM GoraM Karasya tat
BaginIM ca samASvAsya hfzwaH svasTataro 'Bavat
tato nikumBilA nAma laNkAyAH kAnanaM mahat
mahAtmA rAkzasendras tat praviveSa sahAnugaH
tatra yUpaSatAkIrRaM sOmyacEtyopaSoBitam
dadarSa vizWitaM yajYaM saMpradIptam iva SriyA
tataH kfzRAjinaDaraM kamaRqaluSiKADvajam
dadarSa svasutaM tatra meGanAdam ariMdamam
rakzaHpatiH samAsAdya samASlizya ca bAhuBiH
abravIt kim idaM vatsa vartate tad bravIhi me
uSanA tv abravIt tatra gurur yajYasamfdDaye
rAvaRaM rAkzasaSrezWaM dvijaSrezWo mahAtapAH
aham AKyAmi te rAjaY SrUyatAM sarvam eva ca
yajYAs te sapta putreRa prAptAH subahuvistarAH
agnizwomo 'SvameDaS ca yajYo bahusuvarRakaH
rAjasUyas taTA yajYo gomeDo vEzRavas taTA
mAheSvare pravftte tu yajYe pumBiH sudurlaBe
varAMs te labDavAn putraH sAkzAt paSupater iha
kAmagaM syandanaM divyam antarikzacaraM Druvam
mAyAM ca tAmasIM nAma yayA saMpadyate tamaH
etayA kila saMgrAme mAyayA rAkzaseSvara
prayudDasya gatiH SakyA na hi jYAtuM surAsurEH
akzayAv izuDI bARES cApaM cApi sudurjayam
astraM ca balavat sOmya SatruviDvaMsanaM raRe
etAn sarvAn varAMl labDvA putras te 'yaM daSAnana
adya yajYasamAptO ca tvatpratIkzaH sTito aham
tato 'bravId daSagrIvo na SoBanam idaM kftam
pUjitAH Satravo yasmAd dravyEr indrapurogamAH
ehIdAnIM kftaM yad Di tad akartuM na Sakyate
AgacCa sOmya gacCAmaH svam eva BavanaM prati
tato gatvA daSagrIvaH saputraH saviBIzaRaH
striyo 'vatArayAm Asa sarvAs tA bAzpaviklavAH
lakziRyo ratnabUtAS ca devadAnavarakzasAm
nAnABUzaRasaMpannA jvalantyaH svena tejasA
viBIzaRas tu tA nArIr dfzwvA SokasamAkulAH
tasya tAM ca matiM jYAtvA DarmAtmA vAkyam abravIt
IdfSEs tEH samAcArEr yaSo'rTakulanASanEH
DarzaRaM prARinAM dattvA svamatena vicezwase
jYAtIn vE DarzayitvemAs tvayAnItA varANganAH
tvAm atikramya maDunA rAjan kumBInasI hftA
rAvaRas tv abravId vAkyaM nAvagacCAmi kiM tv idam
ko vAyaM yas tvayAKyAto maDur ity eva nAmataH
viBIzaRas tu saMkrudDo BrAtaraM vAkyam abravIt
SrUyatAm asya pApasya karmaRaH Palam Agatam
mAtAmahasya yo 'smAkaM jyezWo BrAtA sumAlinaH
mAlyavAn iti viKyAto vfdDaprAjYo niSAcaraH
pitur jyezWo jananyAS ca asmAkaM tv Aryako 'Bavat
tasya kumBInasI nAma duhitur duhitABavat
mAtfzvasur aTAsmAkaM sA kanyA cAnalodBavA
Bavaty asmAkam ezA vE BrAtFRAM DarmataH svasA
sA hftA maDunA rAjan rAkzasena balIyasA
yajYapravftte putre te mayi cAntarjalozite
nihatya rAkzasaSrezWAn amAtyAMs tava saMmatAn
DarzayitvA hftA rAjan guptA hy antaHpure tava
SrutvA tv etan mahArAja kzAntam eva hato na saH
yasmAd avaSyaM dAtavyA kanyA Bartre hi dAtfBiH
asminn evABisaMprAptaM loke viditam astu te
tato 'bravId daSagrIvaH krudDaH saMraktalocanaH
kalpyatAM me raTaH SIGraM SUrAH sajjIBavantu ca
BrAtA me kumBakarRaS ca ye ca muKyA niSAcarAH
vAhanAny aDirohantu nAnApraharaRAyuDAH
adya taM samare hatvA maDuM rAvaRanirBayam
indralokaM gamizyAmi yudDakANkzI suhfdvftaH
tato vijitya tridivaM vaSe sTApya puraMdaram
nirvfto viharizyAmi trElokyESvaryaSoBitaH
akzOhiRIsahasrARi catvAry ugrARi rakzasAm
nAnApraharaRAny ASu niryayur yudDakANkziRAm
indrajit tv agrataH sEnyaM sEnikAn parigfhya ca
rAvaRo maDyataH SUraH kumBakarRaS ca pfzWataH
viBIzaRas tu DarmAtmA laNkAyAM Darmam Acarat
te tu sarve mahABAgA yayur maDupuraM prati
raTEr nAgEH KarEr uzwrEr hayEr dIptEr mahoragEH
rAkzasAH prayayuH sarve kftvAkASaM nirantaram
dEtyAS ca SataSas tatra kftavErAH surEH saha
rAvaRaM prekzya gacCantam anvagacCanta pfzWataH
sa tu gatvA maDupuraM praviSya ca daSAnanaH
na dadarSa maDuM tatra BaginIM tatra dfzwavAn
sA prahvA prAYjalir BUtvA SirasA pAdayor gatA
tasya rAkzasarAjasya trastA kumBInasI svasA
tAM samutTApayAm Asa na Betavyam iti bruvan
rAvaRo rAkzasaSrezWaH kiM cApi karavARi te
sAbravId yadi me rAjan prasannas tvaM mahAbala
BartAraM na mamehAdya hantum arhasi mAnada
satyavAg Bava rAjendra mAm avekzasva yAcatIm
tvayA hy uktaM mahAbAho na Betavyam iti svayam
rAvaRas tv abravId DfzwaH svasAraM tatra saMsTitAm
kva cAsO tava BartA vE mama SIGraM nivedyatAm
saha tena gamizyAmi suralokaM jayAya vE
tava kAruRyasOhArdAn nivftto 'smi maDor vaDAt
ity uktA sA prasuptaM taM samutTApya niSAcaram
abravIt saMprahfzweva rAkzasI suvipaScitam
eza prApto daSagrIvo mama BrAtA niSAcaraH
suralokajayAkANkzI sAhAyye tvAM vfRoti ca
tad asya tvaM sahAyArTaM sabanDur gacCa rAkzasa
snigDasya BajamAnasya yuktam arTAya kalpitum
tasyAs tad vacanaM SrutvA taTety Aha maDur vacaH
dadarSa rAkzasaSrezWaM yaTAnyAyam upetya saH
pUjayAm Asa DarmeRa rAvaRaM rAkzasADipam
prAptapUjo daSagrIvo maDuveSmani vIryavAn
tatra cEkAM niSAm uzya gamanAyopacakrame
tataH kElAsam AsAdya SElaM vESravaRAlayam
rAkzasendro mahendrABaH senAm upaniveSayat
sa tu tatra daSagrIvaH saha sEnyena vIryavAn
astaM prApte dinakare nivAsaM samarocayat
udite vimale candre tulyaparvatavarcasi
sa dadarSa guRAMs tatra candrapAdopaSoBitAn
karRikAravanEr divyEH kadambagahanEs taTA
padminIBiS ca PullABir mandAkinyA jalEr api
GaRwAnAm iva saMnAdaH SuSruve maDurasvanaH
apsarogaRasaMGanAM gAyatAM DanadAlaye
puzpavarzARi muYcanto nagAH pavanatAqitAH
SElaM taM vAsayantIva maDumADavaganDinaH
maDupuzparajaHpfktaM ganDam AdAya puzkalam
pravavO varDayan kAmaM rAvaRasya suKo 'nilaH
geyAt puzpasamfdDyA ca SEtyAd vAyor guREr gireH
pravfttAyAM rajanyAM ca candrasyodayanena ca
rAvaRaH sumahAvIryaH kAmabARavaSaM gataH
viniSvasya viniSvasya SaSinaM samavEkzata
etasminn antare tatra divyapuzpaviBUzitA
sarvApsarovarA ramBA pUrRacandraniBAnanA
kftEr viSezakEr ArdrEH zaqartukusumotsavEH
nIlaM satoyameGABaM vastraM samavaguRWitA
yasya vaktraM SaSiniBaM BruvO cApaniBe SuBe
UrU karikarAkArO karO pallavakomalO
sEnyamaDyena gacCantI rAvaRenopalakzitA
tAM samutTAya rakzendraH kAmabARabalArditaH
kare gfhItvA gacCantIM smayamAno 'ByaBAzata
kva gacCasi varArohe kAM sidDiM Bajase svayam
kasyAByudayakAlo 'yaM yas tvAM samupaBokzyate
tavAnanarasasyAdya padmotpalasuganDinaH
suDAmftarasasyeva ko 'dya tfptiM gamizyati
svarRakumBaniBO pInO SuBO BIru nirantarO
kasyorasTalasaMsparSaM dAsyatas te kucAv imO
suvarRacakrapratimaM svarRadAmacitaM pfTu
aDyArokzyati kas te 'dya svargaM jaGanarUpiRam
madviSizwaH pumAn ko 'nyaH Sakro vizRur aTASvinO
mAm atItya hi yasya tvaM yAsi BIru na SoBanam
viSrama tvaM pfTuSroRi SilAtalam idaM SuBam
trElokye yaH praBuS cEva tulyo mama na vidyate
tad eza prAYjaliH prahvo yAcate tvAM daSAnanaH
yaH praBuS cApi BartA ca trElokyasya Bajasva mAm
evam uktAbravId ramBA vepamAnA kftAYjaliH
prasIda nArhase vaktum IdfSaM tvaM hi me guruH
anyeByo 'pi tvayA rakzyA prApnuyAM DarzaRaM yadi
DarmataS ca snuzA te 'haM tattvam etad bravImi te
abravIt tAM daSagrIvaS caraRADomuKIM sTitAm
sutasya yadi me BAryA tatas tvaM me snuzA BaveH
bAQam ity eva sA ramBA prAha rAvaRam uttaram
Darmatas te sutasyAhaM BAryA rAkzasapuMgava
putraH priyataraH prAREr BrAtur vESravaRasya te
KyAto yas trizu lokezu nalakUbara ity asO
Darmato yo Baved vipraH kzatriyo vIryato Bavet
kroDAd yaS ca Baved agniH kzAntyA ca vasuDAsamaH
tasyAsmi kftasaMketA lokapAlasutasya vE
tam uddiSya ca me sarvaM viBUzaRam idaM kftam
yasya tasya hi nAnyasya BAvo mAM prati tizWati
tena satyena mAM rAjan moktum arhasy ariMdama
sa hi tizWati DarmAtmA sAmprataM matsamutsukaH
tan na viGnaM sutasyeha kartum arhasi muYca mAm
sadBir AcaritaM mArgaM gacCa rAkzasapuMgava
mAnanIyo mayA hi tvaM lAlanIyA taTAsmi te
evaM bruvARAM ramBAM tAM DarmArTasahitaM vacaH
nirBartsya rAkzaso mohAt pratigfhya balAd balI
kAmamohABisaMrabDo mETunAyopacakrame
sA vimuktA tato ramBA BrazwamAlyaviBUzaRA
gajendrAkrIqamaTitA  nadIvAkulatAM gatA
sA vepamAnA lajjantI BItA karakftAYjaliH
nalakUbaram AsAdya pAdayor nipapAta ha
tadavasTAM ca tAM dfzwvA mahAtmA nalakUbaraH
abravIt kim idaM Badre pAdayoH patitAsi me
sA tu niSvasamAnA ca vepamAnATa sAYjaliH
tasmE sarvaM yaTAtaTyam AKyAtum upacakrame
eza deva daSagrIvaH prApto gantuM trivizwapam
tena sEnyasahAyena niSeha pariRAmyate
AyAntI tena dfzwAsmi tvatsakASam ariMdama
gfhItvA tena pfzwAsmi kasya tvam iti rakzasA
mayA tu sarvaM yat satyaM tad Di tasmE niveditam
kAmamohABiBUtAtmA nASrOzIt tad vaco mama
yAcyamAno mayA deva snuzA te 'ham iti praBo
tat sarvaM pfzWataH kftvA balAt tenAsmi DarzitA
evaM tvam aparADaM me kzantum arhasi mAnada
na hi tulyaM balaM sOmya striyAS ca puruzasya ca
evaM SrutvA tu saMkrudDas tadA vESvaraRAtmajaH
DarzaRAM tAM parAM SrutvA DyAnaM saMpraviveSa ha
tasya tat karma vijYAya tadA vESravaRAtmajaH
muhUrtAd rozatAmrAkzas toyaM jagrAha pARinA
gfhItvA salilaM divyam upaspfSya yaTAviDi
utsasarja tadA SApaM rAkzasendrAya dAruRam
akAmA tena yasmAt tvaM balAd Badre praDarzitA
tasmAt sa yuvatIm anyAM nAkAmAm upayAsyati
yadA tv akAmAM kAmArto Darzayizyati yozitam
mUrDA tu saptaDA tasya SakalIBavitA tadA
tasminn udAhfte SApe jvalitAgnisamapraBe
devadunduBayo neduH puzpavfzwiS ca KAc cyutA
prajApatimuKAS cApi sarve devAH praharzitAH
jYAtvA lokagatiM sarvAM tasya mftyuM ca rakzasaH
SrutvA tu sa daSagrIvas taM SApaM romaharzaRam
nArIzu mETunaM BAvaM nAkAmAsv aByarocayat
kElAsaM laNGayitvATa daSagrIvaH sarAkzasaH
AsasAda mahAtejA indralokaM niSAcaraH
tasya rAkzasasEnyasya samantAd upayAsyataH
devalokaM yayO Sabdo BidyamAnArRavopamaH
SrutvA tu rAvaRaM prAptam indraH saMcalitAsanaH
abravIt tatra tAn devAn sarvAn eva samAgatAn
AdityAn savasUn rudrAn viSvAn sADyAn marudgaRAn
sajjIBavata yudDArTaM rAvaRasya durAtmanaH
evam uktAs tu SakreRa devAH SakrasamA yuDi
saMnahyanta mahAsattvA yudDaSradDAsamanvitAH
sa tu dInaH paritrasto mahendro rAvaRaM prati
vizRoH samIpam Agatya vAkyam etad uvAca ha
vizRo kaTaM karizyAmo mahAvIryaparAkrama
asO hi balavAn rakzo yudDArTam aBivartate
varapradAnAd balavAn na Kalv anyena hetunA
tac ca satyaM hi kartavyaM vAkyaM deva prajApateH
tad yaTA namucir vftro balir narakaSambarO
tvan mataM samavazwaBya yaTA dagDAs taTA kuru
na hy anyo deva devAnAm Apatsu sumahAbala
gatiH parAyaRaM vAsti tvAm fte puruzottama
tvaM hi nArAyaRaH SrImAn padmanABaH sanAtanaH
tvayAhaM sTApitaS cEva devarAjye sanAtane
tad AKyAhi yaTAtattvaM devadeva mama svayam
asicakrasahAyas tvaM yuDyase saMyuge ripum
evam uktaH sa SakreRa devo nArAyaRaH praBuH
abravIn na paritrAsaH kAryas te SrUyatAM ca me
na tAvad eza durvfttaH Sakyo dEvatadAnavEH
hantuM yuDi samAsAdya varadAnena durjayaH
sarvaTA tu mahat karma karizyati balotkawaH
rakzaH putrasahAyo 'sO dfzwam etan nisargataH
bravIzi yat tu mAM Sakra saMyuge yotsyasIti ha
nEvAhaM pratiyotsye taM rAvaRaM rAkzasADipam
anihatya ripuM vizRur na hi pratinivartate
durlaBaS cEza kAmo 'dya varam AsAdya rAkzase
pratijAnAmi devendra tvatsamIpaM Satakrato
rAkzasasyAham evAsya BavitA mftyukAraRam
aham enaM vaDizyAmi rAvaRaM sasutaM yuDi
devatAs tozayizyAmi jYAtvA kAlam upasTitam
etasminn antare nAdaH SuSruve rajanIkzaye
tasya rAvaRasEnyasya prayudDasya samantataH
aTa yudDaM samaBavad devarAkzasayos tadA
GoraM tumulanirhrAdaM nAnApraharaRAyuDam
etasminn antare SUrA rAkzasA GoradarSanAH
yudDArTam aByaDAvanta sacivA rAvaRAjYayA
mArIcaS ca prahastaS ca mahApArSvamahodarO
akampano nikumBaS ca SukaH sAraRa eva ca
saMhrAdir DUmaketuS ca mahAdaMzwro mahAmuKaH
jambumAlI mahAmAlI virUpAkzaS ca rAkzasaH
etEH sarvEr mahAvIryEr vfto rAkzasapuMgavaH
rAvaRasyAryakaH sEnyaM sumAlI praviveSa ha
sa hi devagaRAn sarvAn nAnApraharaREH SitEH
viDvaMsayati saMkrudDaH saha tEH kzaRadAcarEH
etasminn antare SUro vasUnAm azwamo vasuH
sAvitra iti viKyAtaH praviveSa mahAraRam
tato yudDaM samaBavat surARAM rAkzasEH saha
krudDAnAM rakzasAM kIrtiM samarezv anivartinAm
tatas te rAkzasAH SUrA devAMs tAn samare sTitAn
nAnApraharaREr GorEr jaGnuH SatasahasraSaH
surAs tu rAkzasAn GorAn mahAvIryAn svatejasA
samare viviDEH SastrEr anayan yamasAdanam
etasminn antare SUraH sumAlI nAma rAkzasaH
nAnApraharaREH krudDo raRam evAByavartata
devAnAM tad balaM sarvaM nAnApraharaREH SitEH
viDvaMsayati saMkrudDo vAyur jalaDarAn iva
te mahAbARavarzES ca SUlEH prAsES ca dAruREH
pIqyamAnAH surAH sarve na vyatizWan samAhitAH
tato vidrAvyamARezu tridaSezu sumAlinA
vasUnAm azwamo devaH sAvitro vyavatizWata
saMvftaH svEr anIkEs tu praharantaM niSAcaram
vikrameRa mahAtejA vArayAm Asa saMyuge
sumattayos tayor AsId yudDaM loke sudAruRam
sumAlino vasoS cEva samarezv anivartinoH
tatas tasya mahAbAREr vasunA sumahAtmanA
mahAn sa pannagaraTaH kzaRena vinipAtitaH
hatvA tu saMyuge tasya raTaM bARaSatEH SitEH
gadAM tasya vaDArTAya vasur jagrAha pARinA
tAM pradIptAM pragfhyASu kAladaRqaniBAM SuBAm
tasya mUrDani sAvitraH sumAler vinipAtayat
tasya mUrDani solkABA patantI ca tadA baBO
sahasrAkzasamutsfzwA girAv iva mahASaniH
tasya nEvAsTi kAyo vA na mAMsaM dadfSe tadA
gadayA BasmasAdBUto raRe tasmin nipAtitaH
taM dfzwvA nihataM saMKye rAkzasAs te samantataH
dudruvuH sahitAH sarve kroSamAnA mahAsvanam
sumAlinaM hataM dfzwvA vasunA BasmasAtkftam
vidrutaM cApi svaM sEnyaM lakzayitvArditaM SarEH
tataH sa balavAn krudDo rAvaRasya suto yuDi
nivartya rAkzasAn sarvAn meGanAdo vyatizWata
sa raTenAgnivarRena kAmagena mahAraTaH
aBidudrAva senAM tAM vanAny agnir iva jvalan
tataH praviSatas tasya viviDAyuDaDAriRaH
vidudruvur diSaH sarvA devAs tasya ca darSanAt
na tatrAvasTitaH kaS cid raRe tasya yuyutsataH
sarvAn AviDya vitrastAn dfzwvA Sakro 'ByaBAzata
na BetavyaM na gantavyaM nivartaDvaM raRaM prati
eza gacCati me putro yudDArTam aparAjitaH
tataH Sakrasuto devo jayanta iti viSrutaH
raTenAdButakalpena saMgrAmam aBivartata
tatas te tridaSAH sarve parivArya SacIsutam
rAvaRasya sutaM yudDe samAsAdya vyavasTitAH
tezAM yudDaM mahad aBUt sadfSaM devarakzasAm
kfte mahendraputrasya rAkzasendrasutasya ca
tato mAtaliputre tu gomuKe rAkzasAtmajaH
sAraTO pAtayAm Asa SarAn kAYcanaBUzaRAn
SacIsutas tv api taTA jayantas tasya sAraTim
taM cEva rAvaRiM krudDaH pratyaviDyad raRAjire
tataH krudDo mahAtejA rakzo visPAritekzaRaH
rAvaRiH SakraputraM taM SaravarzEr avAkirat
tataH pragfhya SastrARi sAravanti mahAnti ca
SataGnIs tomarAn prAsAn gadAKaqgaparaSvaDAn
sumahAnty adriSfNgARi pAtayAm Asa rAvaRiH
tataH pravyaTitA lokAH saMjajYe ca tamo mahat
tasya rAvaRaputrasya tadA SatrUn aBiGnataH
tatas tad dEvatabalaM samantAt taM SacIsutam
bahuprakAram asvasTaM tatra tatra sma DAvati
nAByajAnaMs tadAnyonyaM SatrUn vA dEvatAni vA
tatra tatra viparyastaM samantAt pariDAvitam
etasminn antare SUraH pulomA nAma vIryavAn
dEteyas tena saMgfhya SacIputro 'pavAhitaH
gfhItvA taM tu naptAraM pravizwaH sa mahodaDim
mAtAmaho 'ryakas tasya pOlomI yena sA SacI
praRASaM dfSya tu surA jayantasyAtidAruRam
vyaTitAS cAprahfzwAS ca samantAd vipradudruvuH
rAvaRis tv aTa saMhfzwo balEH parivftaH svakEH
aByaDAvata devAMs tAn mumoca ca mahAsvanam
dfzwvA praRASaM putrasya rAvaReS cApi vikramam
mAtaliM prAha devendro raTaH samupanIyatAm
sa tu divyo mahABImaH sajja eva mahAraTaH
upasTito mAtalinA vAhyamAno manojavaH
tato meGA raTe tasmiMs taqidvanto mahAsvanAH
agrato vAyucapalA gacCanto vyanadaMs tadA
nAnAvAdyAni vAdyanta stutayaS ca samAhitAH
nanftuS cApsaraHsaMGAH prayAte vAsave raRam
rudrEr vasuBir AdityEH sADyES ca samarudgaREH
vfto nAnApraharaREr niryayO tridaSADipaH
nirgacCatas tu Sakrasya paruzaM pavano vavO
BAskaro nizpraBaS cAsIn maholkAS ca prapedire
etasminn antare SUro daSagrIvaH pratApavAn
Aruroha raTaM divyaM nirmitaM viSvakarmaRA
pannagEH sumahAkAyEr vezwitaM lomaharzaREH
yezAM niSvAsavAtena pradIptam iva saMyugam
dEtyEr niSAcarEH SUrE raTaH saMparivAritaH
samarABimuKo divyo mahendram aBivartata
putraM taM vArayitvAsO svayam eva vyavasTitaH
so 'pi yudDAd vinizkramya rAvaRiH samupAviSat
tato yudDaM pravfttaM tu surARAM rAkzasEH saha
SastrABivarzaRaM GoraM meGAnAm iva saMyuge
kumBakarRas tu duzwAtmA nAnApraharaRodyataH
nAjYAyata tadA yudDe saha kenApy ayuDyata
dantEr BujAByAM padByAM ca SaktitomarasAyakEH
yena kenEva saMrabDas tAqayAm Asa vE surAn
tato rudrEr mahABAgEH sahAdityEr niSAcaraH
prayudDas tES ca saMgrAme kfttaH SastrEr nirantaram
tatas tad rAkzasaM sEnyaM tridaSEH samarudgaREH
raRe vidrAvitaM sarvaM nAnApraharaREH SitEH
ke cid vinihatAH SastrEr vezwanti sma mahItale
vAhanezv avasaktAS ca sTitA evApare raRe
raTAn nAgAn KarAn uzwrAn pannagAMs turagAMs taTA
SiMSumArAn varAhAMS ca piSAcavadanAMs taTA
tAn samAliNgya bAhuByAM vizwabDAH ke cid ucCritAH
devEs tu SastrasaMvidDA mamrire ca niSAcarAH
citrakarma ivABAti sa tezAM raRasaMplavaH
nihatAnAM pramattAnAM rAkzasAnAM mahItale
SoRitodaka nizyandAkaNkagfDrasamAkulA
pravfttA saMyugamuKe SastragrAhavatI nadI
etasminn antare krudDo daSagrIvaH pratApavAn
nirIkzya tad balaM sarvaM dEvatEr vinipAtitam
sa taM prativigAhyASu pravfdDaM sEnyasAgaram
tridaSAn samare niGnaY Sakram evAByavartata
tataH Sakro mahac cApaM visPArya sumahAsvanam
yasya visPAraGozeRa svananti sma diSo daSa
tad vikfzya mahac cApam indro rAvaRamUrDani
nipAtayAm Asa SarAn pAvakAdityavarcasaH
taTEva ca mahAbAhur daSagrIvo vyavasTitaH
SakraM kArmukaviBrazwEH SaravarzEr avAkirat
prayuDyator aTa tayor bARavarzEH samantataH
nAjYAyata tadA kiM cit sarvaM hi tamasA vftam
tatas tamasi saMjAte rAkzasA dEvatEH saha
ayuDyanta balonmattAH sUdayantaH parasparam
tatas tu devasEnyena rAkzasAnAM mahad balam
daSAMSaM sTApitaM yudDe SezaM nItaM yamakzayam
tasmiMs tu tamasA nadDe sarve te devarAkzasAH
anyonyaM nAByajAnanta yuDyamAnAH parasparam
indraS ca rAvaRaS cEva rAvaRiS ca mahAbalaH
tasmiMs tamojAlavfte moham Iyur na te trayaH
sa tu dfzwvA balaM sarvaM nihataM rAvaRo raRe
kroDam aByAgamat tIvraM mahAnAdaM ca muktavAn
kroDAt sUtaM ca durDarzaH syandanasTam uvAca ha
parasEnyasya maDyena yAvadantaM nayasva mAm
adyEtAMs tridaSAn sarvAn vikramEH samare svayam
nAnASastrEr mahAsArEr nASayAmi naBastalAt
aham indraM vaDizyAmi varuRaM DanadaM yamam
tridaSAn vinihatyASu svayaM sTAsyAmy aTopari
vizAdo na ca kartavyaH SIGraM vAhaya me raTam
dviH Kalu tvAM bravImy adya yAvadantaM nayasva mAm
ayaM sa nandanoddeSo yatra vartAmahe vayam
naya mAm adya tatra tvam udayo yatra parvataH
tasya tadvacanaM SrutvA turagAn sa manojavAn
AdideSATa SatrURAM maDyenEva ca sAraTiH
tasya taM niScayaM jYAtvA Sakro deveSvaras tadA
raTasTaH samarasTAMs tAn devAn vAkyam aTAbravIt
surAH SfRuta madvAkyaM yat tAvan mama rocate
jIvann eva daSagrIvaH sADu rakzo nigfhyatAm
eza hy atibalaH sEnye raTena pavanOjasA
gamizyati pravfdDormiH samudra iva parvaRi
na hy eza hantuM Sakyo 'dya varadAnAt sunirBayaH
tad grahIzyAmahe rakzo yattA Bavata saMyuge
yaTA baliM nigfhyEtat trElokyaM Bujyate mayA
evam etasya pApasya nigraho mama rocate
tato 'nyaM deSam AsTAya SakraH saMtyajya rAvaRam
ayuDyata mahAtejA rAkzasAn nASayan raRe
uttareRa daSagrIvaH praviveSAnivartitaH
dakziRena tu pArSvena praviveSa SatakratuH
tataH sa yojanaSataM pravizwo rAkzasADipaH
devatAnAM balaM kftsnaM SaravarzEr avAkirat
tataH Sakro nirIkzyATa pravizwaM taM balaM svakam
nyavartayad asaMBrAntaH samAvftya daSAnanam
etasminn antare nAdo mukto dAnavarAkzasEH
hA hatAH smeti taM dfzwvA grastaM SakreRa rAvaRam
tato raTaM samAruhya rAvaRiH kroDamUrCitaH
tat sEnyam atisaMkrudDaH praviveSa sudAruRam
sa tAM praviSya mAyAM tu dattAM gopatinA purA
adfSyaH sarvaBUtAnAM tat sEnyaM samavAkirat
tataH sa devAn saMtyajya Sakram evAByayAd drutam
mahendraS ca mahAtejA na dadarSa sutaM ripoH
sa mAtaliM hayAMS cEva tAqayitvA SarottamEH
mahendraM bARavarzeRa SIGrahasto hy avAkirat
tataH Sakro raTaM tyaktva visfjya ca sa mAtalim
ErAvataM samAruhya mfgayAm Asa rAvaRim
sa tu mAyA balAd rakzaH saMgrAme nAByadfSyata
kiramARaH SarOGena mahendram amitOjasaM
sa taM yadA pariSrAntam indraM mene 'Ta rAvaRiH
tadEnaM mAyayA badDvA svasEnyam aBito 'nayat
taM dfzwvATa balAt tasmin mAyayApahftaM raRe
mahendram amarAH sarve kiM nv etad iti cukruSuH
na hi dfSyati vidyAvAn mAyayA yena nIyate
etasminn antare cApi sarve suragaRAs tadA
aByadravan susaMkrudDA rAvaRaM SastravfzwiBiH
rAvaRas tu samAsAdya vasvAdityamarudgaRAn
na SaSAka raRe sTAtuM na yodDuM SastrapIqitaH
taM tu dfzwvA pariSrAntaM prahArEr jarjaracCavim
rAvaRiH pitaraM yudDe 'darSanasTo 'bravId idam
AgacCa tAta gacCAvo nivfttaM raRakarma tat
jitaM te viditaM Bo 'stu svasTo Bava gatajvaraH
ayaM hi surasEnyasya trElokyasya ca yaH praBuH
sa gfhIto mayA Sakro BagnamAnAH surAH kftAH
yaTezwaM BuNkzva trElokyaM nigfhya ripum ojasA
vfTA te kiM SramaM kftvA yudDaM hi tava nizPalam
sa dEvatabalAt tasmAn nivftto raRakarmaRaH
tac CrutvA rAvaRer vAkyaM svasTacetA daSAnanaH
aTa raRavigatajvaraH praBur; vijayam avApya niSAcarADipaH
Bavanam aBi tato jagAma hfzwaH; svasutam avApya ca vAkyam abravIt
atibalasadfSEH parAkramEs tEr; mama kulamAnavivarDanaM kftam
yad amarasamavikrama tvayA; tridaSapatis tridaSAS ca nirjitAH
tvaritam upanayasva vAsavaM; nagaram ito vraja sEnyasaMvftaH
aham api tava gacCato drutaM; saha sacivEr anuyAmi pfzWataH
aTa sa balavftaH savAhanas; tridaSapatiM parigfhya rAvaRiH
svaBavanam upagamya rAkzaso; muditamanA visasarja rAkzasAn
jite mahendre 'tibale rAvaRasya sutena vE
prajApatiM puraskftya gatA laNkAM surAs tadA
taM rAvaRaM samAsAdya putraBrAtfBir Avftam
abravId gagane tizWan sAntvapUrvaM prajApatiH
vatsa rAvaRa tuzwo 'smi tava putrasya saMyuge
aho 'sya vikramOdAryaM tava tulyo 'Diko 'pi vA
jitaM hi BavatA sarvaM trElokyaM svena tejasA
kftA pratijYA saPalA prIto 'smi svasutena vE
ayaM ca putro 'tibalas tava rAvaRarAvaRiH
indrajit tv iti viKyAto jagaty eza Bavizyati
balavAY SatrunirjetA Bavizyaty eza rAkzasaH
yam ASritya tvayA rAjan sTApitAs tridaSA vaSe
tan mucyatAM mahAbAho mahendraH pAkaSAsanaH
kiM cAsya mokzaRArTAya prayacCanti divOkasaH
aTAbravIn mahAtejA indrajit samitiMjayaH
amaratvam ahaM deva vfRomIhAsya mokzaRe
abravIt tu tadA devo rAvaRiM kamalodBavaH
nAsti sarvAmaratvaM hi kezAM cit prARinAM Buvi
aTAbravIt sa tatrasTam indrajit padmasaMBavam
SrUyatAM yA Bavet sidDiH SatakratuvimokzaRe
mamezwaM nityaSo deva havyEH saMpUjya pAvakam
saMgrAmam avatartuM vE SatrunirjayakANkziRaH
tasmiMS ced asamApte tu japyahome viBAvasoH
yuDyeyaM deva saMgrAme tadA me syAd vinASanam
sarvo hi tapasA cEva vfRoty amaratAM pumAn
vikrameRa mayA tv etad amaratvaM pravartitam
evam astv iti taM prAha vAkyaM devaH prajApatiH
muktaS cendrajitA Sakro gatAS ca tridivaM surAH
etasminn antare Sakro dIno BrazwAmbarasrajaH
rAma cintAparItAtmA DyAnatatparatAM gataH
taM tu dfzwvA taTABUtaM prAha devaH prajApatiH
Sakrakrato kim utkaRWAM karozi smara duzkftam
amarendra mayA bahvyaH prajAH sfzwAH purA praBo
ekavarRAH samABAzA ekarUpAS ca sarvaSaH
tAsAM nAsti viSezo hi darSane lakzaRe 'pi vA
tato 'ham ekAgramanAs tAH prajAH paryacintayam
so 'haM tAsAM viSezArTaM striyam ekAM vinirmame
yad yat prajAnAM pratyaNgaM viSizwaM tat tad udDftam
tato mayA rUpaguREr ahalyA strI vinirmitA
ahalyety eva ca mayA tasyA nAma pravartitam
nirmitAyAM tu devendra tasyAM nAryAM surarzaBa
BavizyatIti kasyEzA mama cintA tato 'Bavat
tvaM tu Sakra tadA nArIM jAnIze manasA praBo
sTAnADikatayA patnI mamEzeti puraMdara
sA mayA nyAsaBUtA tu gOtamasya mahAtmanaH
nyastA bahUni varzARi tena niryAtitA ca sA
tatas tasya parijYAya mayA sTEryaM mahAmuneH
jYAtvA tapasi sidDiM ca patnyarTaM sparSitA tadA
sa tayA saha DarmAtmA ramate sma mahAmuniH
Asan nirASA devAs tu gOtame dattayA tayA
tvaM krudDas tv iha kAmAtmA gatvA tasyASramaM muneH
dfzwavAMS ca tadA tAM strIM dIptAm agniSiKAm iva
sA tvayA DarzitA Sakra kAmArtena samanyunA
dfzwas tvaM ca tadA tena ASrame paramarziRA
tataH krudDena tenAsi SaptaH paramatejasA
gato 'si yena devendra daSABAgaviparyayam
yasmAn me DarzitA patnI tvayA vAsava nirBayam
tasmAt tvaM samare rAjaY SatruhastaM gamizyasi
ayaM tu BAvo durbudDe yas tvayeha pravartitaH
mAnuzezv api sarvezu Bavizyati na saMSayaH
tatrADarmaH subalavAn samutTAsyati yo mahAn
tatrArDaM tasya yaH kartA tvayy arDaM nipatizyati
na ca te sTAvaraM sTAnaM Bavizyati puraMdara
etenADarmayogena yas tvayeha pravartitaH
yaS ca yaS ca surendraH syAd DruvaH sa na Bavizyati
eza SApo mayA mukta ity asO tvAM tadAbravIt
tAM tu BAryAM vinirBartsya so 'bravIt sumahAtapAH
durvinIte viniDvaMsa mamASramasamIpataH
rUpayOvanasaMpannA yasmAt tvam anavasTitA
tasmAd rUpavatI loke na tvam ekA Bavizyasi
rUpaM ca tat prajAH sarvA gamizyanti sudurlaBam
yat tavedaM samASritya viBrame 'yam upasTitaH
tadA praBfti BUyizWaM prajA rUpasamanvitAH
SApotsargAd Di tasyedaM muneH sarvam upAgatam
tat smara tvaM mahAbAho duzkftaM yat tvayA kftam
yena tvaM grahaRaM Satror gato nAnyena vAsava
SIGraM yajasva yajYaM tvaM vEzRavaM susamAhitaH
pAvitas tena yajYena yAsyasi tridivaM tataH
putraS ca tava devendra na vinazwo mahAraRe
nItaH saMnihitaS cEva aryakeRa mahodaDO
etac CrutvA mahendras tu yajYam izwvA ca vEzRavam
punas tridivam AkrAmad anvaSAsac ca devatAH
etad indrajito rAma balaM yat kIrtitaM mayA
nirjitas tena devendraH prARino 'nye ca kiM punaH
tato rAmo mahAtejA vismayAt punar eva hi
uvAca praRato vAkyam agastyam fzisattamam
Bagavan kiM tadA lokAH SUnyA Asan dvijottama
DarzaRAM yatra na prApto rAvaRo rAkzaseSvaraH
utAho hInavIryAs te baBuvuH pfTivIkzitaH
bahizkftA varAstrES ca bahavo nirjitA nfpAH
rAGavasya vacaH SrutvA agastyo BagavAn fziH
uvAca rAmaM prahasan pitAmaha iveSvaram
sa evaM bADamAnas tu pArTivAn pArTivarzaBa
cacAra rAvaRo rAma pfTivyAM pfTivIpate
tato mAhizmatIM nAma purIM svargapurIpraBAm
saMprApto yatra sAmniDyaM paramaM vasuretasaH
tulya AsIn nfpas tasya pratApAd vasuretasaH
arjuno nAma yasyAgniH SarakuRqe SayaH sadA
tam eva divasaM so 'Ta hEhayADipatir balI
arjuno narmadAM rantuM gataH strIBiH saheSvaraH
rAvaRo rAkzasendras tu tasyAmAtyAn apfcCata
kvArjuno vo nfpaH so 'dya SIGram AKyAtum arhaTa
rAvaRo 'ham anuprApto yudDepsur nfvareRa tu
mamAgamanam avyagrEr yuzmABiH saMnivedyatAm
ity evaM rAvaRenoktAs te 'mAtyAH suvipaScitaH
abruvan rAkzasapatim asAmniDyaM mahIpateH
SrutvA viSravasaH putraH pOrARAm arjunaM gatam
apasftyAgato vinDyaM himavatsaMniBaM girim
sa tam aBram ivAvizwam udBrAntam iva medinIm
apaSyad rAvaRo vinDyam AliKantam ivAmbaram
sahasraSiKaropetaM siMhADyuzitakandaram
prapAta patitEH SItEH sAwwahAsam ivAmbuBiH
devadAnavaganDarvEH sApsarogaRakiMnarEH
sAha strIBiH krIqamAnEH svargaBUtaM mahocCrayam
nadIBiH syandamAnABir agatipratimaM jalam
sPuwIBiS calajihvABir vamantam iva vizWitam
ulkAvantaM darIvantaM himavatsaMniBaM girim
paSyamAnas tato vinDyaM rAvaRo narmadAM yayO
calopalajalAM puRyAM paScimodaDigAminIm
mahizEH sfmarEH siMhEH SArdUlarkzagajottamEH
uzRABitaptEs tfzitEH saMkzoBitajalASayAm
cakravAkEH sakAraRqEH sahaMsajalakukkuwEH
sArasES ca sadAmattEH kokUjadBiH samAvftAm
PulladrumakftottaMsAM cakravAkayugastanIm
vistIrRapulinaSroRIM haMsAvalisumeKalAm
puzpareRvanuliptANgIM jalaPenAmalAMSukAm
jalAvagAhasaMsparSAM PullotpalaSuBekzaRAm
puzpakAd avaruhyASu narmadAM saritAM varAm
izwAm iva varAM nArIm avagAhya daSAnanaH
sa tasyAH puline ramye nAnAkusumaSoBite
upopavizwaH sacivEH sArDaM rAkzasapuMgavaH
narmadA darSajaM harzam AptavAn rAkzaseSvaraH
tataH salIlaM prahasAn rAvaRo rAkzasADipaH
uvAca sacivAMs tatra mArIcaSukasAraRAn
eza raSmisahasreRa jagat kftveva kAYcanam
tIkzRatApakaraH sUryo naBaso maDyam AsTitaH
mAm AsInaM viditveha candrAyAti divAkaraH
narmadA jalaSItaS ca suganDiH SramanAaSanaH
madBayAd anilo hy eza vAty asO susamAhitaH
iyaM cApi saricCrezWA narmadA narma varDinI
lInamInavihaMgormiH saBayevANganA sTitA
tad BavantaH kzatAH SastrEr nfpEr indrasamEr yuDi
candanasya raseneva ruDireRa samukzitAH
te yUyam avagAhaDvaM narmadAM SarmadAM nfRAm
mahApadmamuKA mattA gaNgAm iva mahAgajAH
asyAM snAtvA mahAnadyAM pApmAnaM vipramokzyaTa
aham apy atra puline SaradindusamapraBe
puzpopaharaM SanakEH karizyAmi umApateH
rAvaRenEvam uktAs tu mArIcaSukasAraRAH
samahodaraDUmrAkzA narmadAm avagAhire
rAkzasendragajEs tEs tu kzoByate narmadA nadI
vAmanAYjanapadmAdyEr gaNgA iva mahAgajEH
tatas te rAkzasAaH snAtvA narmadAyA varAmBasi
uttIrya puzpARy Ajahrur balyarTaM rAvaRasya tu
narmadA puline ramye SuBrABrasadfSapraBe
rAkzasendrEr muhUrtena kftaH puzpamayo giriH
puzpezUpahftezv eva rAvaRo rAkzaseSvaraH
avatIrRo nadIM snAtuM gaNgAm iva mahAgajaH
tatra snAtvA ca viDivaj japtvA japyam anuttamam
narmadA salilAt tasmAd uttatAra sa rAvaRaH
rAvaRaM prAYjaliM yAntam anvayuH saptarAkzasAH
yatra yatra sa yAti sma rAvaRo rAkzasADipaH
jAmbUnadamayaM liNgaM tatra tatra sma nIyate
vAlukavedimaDye tu tal liNgaM sTApya rAvaRaH
arcayAm Asa ganDES ca puzpES cAmftaganDiBiH
tataH satAm ArtiharaM haraM paraM; varapradaM candramayUKaBUzaRam
samarcayitvA sa niSAcaro jagO; prasArya hastAn praRanarta cAyatAn
narmadA puline yatra rAkzasendraH sa rAvaRaH
puzpopahAraM kurute tasmAd deSAd adUrataH
arjuno jayatAM SrezWo mAhizmatyAH patiH praBuH
krIqite saha nArIBir narmadAtoyam ASritaH
tAsAM maDyagato rAja rarAja sa tato 'rjunaH
kareRUnAM sahasrasya maDyasTa iva kuYjaraH
jijYAsuH sa tu bAhUnAM sahasrasyottamaM balam
ruroDa narmadA vegaM bAhuBiH sa tadArjunaH
kArtavIryaBujAsetuM taj jalaM prApya nirmalam
kUlApahAraM kurvARaM pratisrotaH praDAvati
samInanakramakaraH sapuzpakuSasaMstaraH
sa narmadAmBaso vegaH prAvfwkAla ivAbaBO
sa vegaH kArtavIryeRa saMpreziwa ivAmBasaH
puzpopahAraM tat sarvaM rAvaRasya jahAra ha
rAvaRo 'rDasamAptaM tu utsfjya niyamaM tadA
narmadAM paSyate kAntAM pratikUlAM yaTA priyAm
paScimena tu taM dfzwvA sAgarodgArasaMniBam
varDantam amBaso vegaM pUrvAm ASAM praviSya tu
tato 'nudBrAntaSakunAM svABAvye parame sTitAm
nirvikArANganABAsAM paSyate rAvaRo nadIm
savyetarakarANgulyA saSabdaM ca daSAnanaH
vegapraBavam anvezwuM so 'diSac CukasAraRO
tO tu rAvaRasaMdizwO BrAtarO SukasAraRO
vyomAntaracarO vIrO prasTitO paScimonmuKO
arDayojanamAtraM tu gatvA tO tu niSAcarO
paSyetAM puruzaM toye krIqantaM sahayozitam
bfhatsAlapratIkaSaM toyavyAkulamUrDajam
madaraktAntanayanaM madanAkAravarcasaM
nadIM bAhusahasreRa runDantam arimardanam
giriM pAdasahasreRa runDantam iva medinIm
bAlAnAM varanArIRAM sahasreRABisaMvftam
samadAnAM kareRUnAM sahasreReva kuYjaram
tam adButatamaM dfzwvA rAkzasO SukasAraRO
saMnivfttAv upAgamya rAvaRaM tam aTocatuH
bfhatsAlapratIkASaH ko 'py asO rAkzaseSvara
narmadAM roDavad rudDvA krIqApayati yozitaH
tena bAhusahasreRa saMnirudDajalA nadI
sAgarodgArasaMkASAn udgArAn sfjate muhuH
ity evaM BAzamARO tO niSamya SukasAraRO
rAvaRo 'rjuna ity uktvA uttasTO yudDalAlasaH
arjunABimuKe tasmin prasTite rAkzaseSvare
sakfd eva kfto rAvaH saraktaH prezito GanEH
mahodaramahApArSvaDUmrAkzaSukasAraREH
saMvfto rAkzasendras tu tatrAgAd yatra so 'rjunaH
nAtidIrGeRa kAlena sa tato rAkzaso balI
taM narmadA hradaM BImam AjagAmAYjanapraBaH
sa tatra strIparivftaM vASitABir iva dvipam
narendraM paSyate rAjA rAkzasAnAM tadArjunam
sa rozAd raktanayano rAkzasendro balodDataH
ity evam arjunAmAtyAn Aha gamBIrayA girA
amAtyAH kzipram AKyAta hEhayasya nfpasya vE
yudDArTaM samanuprApto rAvaRo nAma nAmataH
rAvaRasya vacaH SrutvA mantriRo 'TArjunasya te
uttasTuH sAyuDAs taM ca rAvaRaM vAkyam abruvan
yudDasya kAlo vijYAtaH sADu BoH sADu rAvaRa
yaH kzIbaM strIvftaM cEva yodDum icCasi no nfpam
vASitAmaDyagaM mattaM SArdUla iva kuYjaram
kzamasvAdya daSagrIva uzyatAM rajanI tvayA
yudDaSradDA tu yady asti Svas tAta samare 'rjunam
yadi vApi tvarA tuByaM yudDatfzRAsamAvftA
nihatyAsmAMs tato yudDam arjunenopayAsyasi
tatas te rAvaRAmAtyEr amAtyAH pArTivasya tu
sUditAS cApi te yudDe BakzitAS ca buBukzitEH
tato halahalASabdo narmadA tira AbaBO
arjunasyAnuyAtrARAM rAvaRasya ca mantriRAm
izuBis tomarEH SUlEr vajrakalpEH sakarzaREH
sarAvaRAn ardayantaH samantAt samaBidrutAH
hEhayADipayoDAnAM vega AsIt sudAruRaH
sanakramInamakarasamudrasyeva nisvanaH
rAvaRasya tu te 'mAtyAH prahastaSukasAraRAH
kArtavIryabalaM krudDA nirdahanty agnitejasaH
arjunAya tu tat karma rAvaRasya samantriRaH
krIqamAnAya kaTitaM puruzEr dvArarakziBiH
uktvA na Betavyam iti strIjanaM sa tato 'rjunaH
uttatAra jalAt tasmAd gaNgAtoyAd ivAYjanaH
kroDadUzitanetras tu sa tato 'rjuna pAvakaH
prajajvAla mahAGoro yugAnta iva pAvakaH
sa tUrRataram AdAya varahemANgado gadAm
aBidravati rakzAMsi tamAMsIva divAkaraH
bAhuvikzepakaraRAM samudyamya mahAgadAm
gAruqaM vegam AsTAya ApapAtEva so 'rjunaH
tasya margaM samAvftya vinDyo 'rkasyeva parvataH
sTito vinDya ivAkampyaH prahasto musalAyuDaH
tato 'sya musalaM GoraM lohabadDaM madodDataH
prahastaH prezayan krudDo rarAsa ca yaTAmbudaH
tasyAgre musalasyAgnir aSokApIqasaMniBaH
prahastakaramuktasya baBUva pradahann iva
ADAvamAnaM musalaM kArtavIryas tadArjunaH
nipuRaM vaYcayAm Asa sagado gajavikramaH
tatas tam aBidudrAva prahastaM hEhayADipaH
BrAmayARo gadAM gurvIM paYcabAhuSatocCrayAm
tenAhato 'tivegena prahasto gadayA tadA
nipapAta sTitaH SElo vajrivajrahato yaTA
prahastaM patitaM dfzwvA mArIcaSukasAaraRAH
samahodaraDUmrAkzA apasfptA raRAjirAt
apakrAntezv amAtyezu prahaste ca nipAtite
rAvaRo 'Byadravat tUrRam arjunaM nfpasattamam
sahasrabAhos tad yudDaM viMSadbAhoS ca dAruRam
nfparAkzasayos tatra ArabDaM lomaharzaRam
sAgarAv iva saMkzubDO calamUlAv ivAcalO
tejoyuktAv ivAdityO pradahantAv ivAnalO
balodDatO yaTA nAgO vASitArTe yaTA vfzO
meGAv iva vinardantO siMhAv iva balotkawO
rudrakAlAv iva krudDO tO taTA rAkzasArjunO
parasparaM gadAByAM tO tAqayAm Asatur BfSam
vajraprahArAn acalA yaTA GorAn vizehire
gadAprahArAMs tadvat tO sahete nararAkzasO
yaTASaniraveByas tu jAyate vE pratiSrutiH
taTA tAByAM gadApAtEr diSaH sarvAH pratiSrutAH
arjunasya gadA sA tu pAtyamAnAhitorasi
kAYcanABaM naBaS cakre vidyutsOdAmanI yaTA
taTEva rAvaRenApi pAtyamAnA muhur muhuH
arjunorasi nirBAti gadolkeva mahAgirO
nArjunaH Kedam Apnoti na rAkzasagaReSvaraH
samam AsIt tayor yudDaM yaTA pUrvaM balIndrayoH
SfNgEr maharzaBO yadvad dantAgrEr iva kuYjarO
parasparaM viniGnantO nararAkzasasattamO
tato 'rjunena krudDena sarvaprARena sA gadA
stanayor antare muktA rAvaRasya mahAhave
varadAnakftatrARe sA gadA rAvaRorasi
durbaleva yaTA senA dviDABUtApatat kzitO
sa tv arjunapramuktena gadApAtena rAvaRaH
apAsarpad DanurmAtraM nizasAada ca nizwanan
sa vihvalaM tad Alakzya daSagrIvaM tato 'rjunaH
sahasA pratijagrAha garutmAn iva pannagam
sa taM bAhusahasreRa balAd gfhya daSAnanam
babanDa balavAn rAjA baliM nArAyaRo yaTA
baDyamAne daSagrIve sidDacAraRadevatAH
sADvIti vAdinaH puzpEH kiranty arjunamUrDani
vyAGro mfgam ivAdAya siMharAq iva dantinam
rarAsa hEhayo rAjA harzAd ambudavan muhuH
prahastas tu samASvasto dfzwvA badDaM daSAnanam
saha tE rAkasEH krudDa aBidudrAva pArTivam
naktaMcarARAM vegas tu tezAm ApatatAM baBO
udDfta AtapApAye samudrARAm ivAdButaH
muYca muYceti BAzantas tizWa tizWeti cAsakft
musalAni ca SUlAni utsasarjus tadArjune
aprAptAny eva tAny ASu asaMBrAntas tadArjunaH
AyuDAny amarArIRAM jagrAha ripusUdanaH
tatas tEr eva rakzAMsi durDarEH pravarAyuDEH
BittvA vidrAvayAm Asa vAyur ambuDarAn iva
rAkzasAMs trAsayitvA tu kArtavIryArjunas tadA
rAvaRaM gfhya nagaraM praviveSa suhfdvftaH
sa kIryamARaH kusumAkzatotkarEr; dvijEH sapOrEH puruhUtasaMniBaH
tadArjunaH saMpraviveSa tAM purIM; baliM nigfhyEva sahasralocanaH
rAvaRagrahaRaM tat tu vAyugrahaRasaMniBam
fziH pulastyaH SuSrAva kaTitaM divi dEvatEH
tataH putrasutasnehAt kampyamAno mahADftiH
mAhizmatIpatiM drazwum AjagAma mahAn fziH
sa vAyumArgam AsTAya vAyutulyagatir dvijaH
purIM mAhizmatIM prApto manaHsaMtApavikramaH
so 'marAvatisaMkASAM hfzwapuzwajanAvftAm
praviveSa purIM brahmA indrasyevAmarAvatIm
pAdacAram ivAdityaM nizpatantaM sudurdfSam
tatas te pratyaBijYAya arjunAya nyavedayan
pulastya iti taM SrutvA vacanaM hEhayADipaH
Sirasy aYjalim udDftya pratyudgacCad dvijottamam
purohito 'sya gfhyArGyaM maDuparkaM taTAiva ca
purastAt prayayO rAjYa indrasyeva bfhaspatiH
tatas tam fzim AyAntam udyantam iva BAskaram
arjuno dfSya saMprAptaM vavandendra iveSvaram
sa tasya maDuparkaM ca pAdyam arGyaM ca dApayan
pulastyam Aha rAjendro harzagadgadayA girA
adyeyam amarAvatyA tulyA mAhizmatI kftA
adyAhaM tu dvijendrendra yasmAt paSyAmi durdfSam
adya me kuSalaM deva adya me kulam udDftam
yat te devagaREr vandyO vande 'haM caraRAv imO
idaM rAjyam ime putrA ime dArA ime vayam
brahman kiM kurma kiM kAryam AjYApayatu no BavAn
taM Darme 'gnizu Bftyezu SivaM pfzwvATa pArTivam
pulastyovAca rAjAnaM hEhayAnAM tadArjunam
rAjendrAmalapadmAkzapUrRacandraniBAnana
atulaM te balaM yena daSagrIvas tvayA jitaH
BayAd yasyAvatizWetAM nizpandO sAgarAnilO
so 'yam adya tvayA badDaH pOtro me 'tIvadurjayaH
tat putraka yaSaH sPItaM nAma viSrAvitaM tvayA
madvAkyAd yAcyamAno 'dya muYca vatsa daSAnanam
pulastyAjYAM sa gfhyATa akiMcanavaco 'rjunaH
mumoca pArTivendrendro rAkzasendraM prahfzwavat
sa taM pramuktvA tridaSArim arjunaH; prapUjya divyABaraRasragambarEH
ahiMsAkaM saKyam upetya sAgnikaM; praRamya sa brahmasutaM gfhaM yayO
pulastyenApi saMgamya rAkzasendraH pratApavAn
parizvaNgakftAtiTyo lajjamAno visarjitaH
pitAmahasutaS cApi pulastyo munisattamaH
mocayitvA daSagrIvaM brahmalokaM jagAma saH
evaM sa rAvaRaH prAptaH kArtavIryAt tu DarzaRAt
pulastyavacanAc cApi punar mokzam avAptavAn
evaM baliByo balinaH santi rAGavanandana
nAvajYA parataH kAryA ya icCec Creya AtmanaH
tataH sa rAjA piSitASanAnAM; sahasrabAhor upalaBya mEtrIm
punar narARAM kadanaM cakAra; cacAra sarvAM pfTivIM ca darpAt
arjunena vimuktas tu rAvaRo rAkzasADipaH
cacAra pfTivIM sarvAm anirviRRas taTA kftaH
rAkzasaM vA manuzyaM vA SfRute yaM balADikam
rAvaRas taM samAsAdya yudDe hvayati darpitaH
tataH kadA cit kizkinDAM nagarIM vAlipAlitAm
gatvAhvayati yudDAya vAlinaM hemamAlinam
tatas taM vAnarAmAtyas tAras tArApitA praBuH
uvAca rAvaRaM vAkyaM yudDaprepsum upAgatam
rAkzasendra gato vAlI yas te pratibalo Bavet
nAnyaH pramuKataH sTAtuM tava SaktaH plavaMgamaH
caturByo 'pi samudreByaH saMDyAm anvAsya rAvaRa
imaM muhUrtam AyAti vAlI tizWa muhUrtakam
etAn asTicayAn paSya ya ete SaNKapARqurAH
yudDArTinAm ime rAjan vAnarADipatejasA
yad vAmftarasaH pItas tvayA rAvaRarAkzasa
taTA vAlinam AsAdya tadantaM tava jIvitam
aTa vA tvarase martuM gacCa dakziRasAgaram
vAlinaM drakzyase tatra BUmizWam iva BAskaram
sa tu tAraM vinirBartsya rAvaRo rAkzaseSvaraH
puzpakaM tat samAruhya prayayO dakziRArRavam
tatra hemagiripraKyaM taruRArkaniBAnanam
rAvaRo vAlinaM dfzwvA saMDyopAsanatatparam
puzpakAd avaruhyATa rAvaRo 'YjanasaMniBaH
grahItuM vAlinaM tUrRaM niHSabdapadam Adravat
yadfcCayonmIlayatA vAlinApi sa rAvaRaH
pApABiprAyavAn dfzwaS cakAra na ca saMBramam
SaSam Alakzya siMho vA pannagaM garuqo yaTA
na cintayati taM vAlI rAvaRaM pApaniScayam
jiGfkzamARam adyEnaM rAvaRaM pApabudDinam
kakzAvalambinaM kftvA gamizyAmi mahArRavAn
drakzyanty ariM mamANkasTaM sraMsitorukarAmbaram
lambamAnaM daSagrIvaM garuqasyeva pannagam
ity evaM matim AsTAya vAlI karRam upASritaH
japan vE nEgamAn mantrAMs tasTO parvatarAq iva
tAv anyonyaM jiGfkzantO harirAkzasapArTivO
prayatnavantO tat karma Ihatur baladarpitO
hastagrAhyaM tu taM matvA pAdaSabdena rAvaRam
parANmuKo 'pi jagrAha vAlI sarpam ivARqajaH
grahItukAmaM taM gfhya rakzasAm ISvaraM hariH
Kam utpapAta vegena kftvA kakzAvalambinam
sa taM pIqdayamAnas tu vitudantaM naKEr muhuH
jahAra rAvaRaM vAlI pavanas toyadaM yaTA
aTa te rAkzasAmAtyA hriyamARe daSAnane
mumokzayizavo GorA ravamARA hy aBidravan
anvIyamAnas tEr vAlI BrAjate 'mbaramaDyagaH
anvIyamAno meGOGEr ambarasTa ivAMSumAn
te 'SaknuvantaH saMprAptaM vAlinaM rAkzasottamAH
tasya bAhUruvegena pariSrAntaH patanti ca
vAlimArgAd apAkrAman parvatendrA hi gacCataH
apakzigaRasaMpAto vAnarendro mahAjavaH
kramaSaH sAgarAn sarvAn saMDyAkAlam avandata
saBAjyamAno BUtEs tu KecarEH Kecaro hariH
paScimaM sAgaraM vAlI AjagAma sarAvaRaH
tatra saMDyAm upAsitvA snAtvA japtvA ca vAnaraH
uttaraM sAgaraM prAyAd vahamAno daSAnanam
uttare sAgare saMDyAm upAsitvA daSAnanam
vahamAno 'gamad vAlI pUrvam ambumahAniDim
tatrApi saMDyAm anvAsya vAsaviH sa harISvaraH
kizkinDABimuKo gfhya rAvaRaM punar Agamat
caturzv api samudrezu saMDyAm anvAsya vAnaraH
rAvaRodvahanaSrAntaH kizkinDopavane 'patat
rAvaRaM tu mumocATa svakakzAt kapisattamaH
kutas tvam iti covAca prahasan rAvaRaM prati
vismayaM tu mahad gatvA SramalokanirIkzaRaH
rAkzaseSo harISaM tam idaM vacanam abravIt
vAnarendra mahendrABa rAkzasendro 'smi rAvaRaH
yudDepsur ahaM saMprAptaH sa cAdyAsAditas tvayA
aho balam aho vIryam aho gamBIratA ca te
yenAhaM paSuvad gfhya BrAmitaS caturo 'rRavAn
evam aSrAntavad vIra SIGram eva ca vAnara
mAM cEvodvahamAnas tu ko 'nyo vIraH kramizyati
trayARAm eva BUtAnAM gatir ezA plavaMgama
mano'nilasuparRAnAM tava vA nAtra saMSayaH
so 'haM dfzwabalas tuByam icCAmi haripuMgava
tvayA saha ciraM saKyaM susnigDaM pAvakAgrataH
dArAH putrAH puraM rAzwraM BogAcCAdanaBojanam
sarvam evAviBaktaM nO Bavizyati harISvara
tataH prajvAlayitvAgniM tAv uBO harirAkzasO
BrAtftvam upasaMpannO parizvajya parasparam
anyonyaM lambitakarO tatas tO harirAkzasO
kizkinDAM viSatur hfzwO siMhO giriguhAm iva
sa tatra mAsam uzitaH sugrIva iva rAvaRaH
amAtyEr AgatEr nIcas trElokyotsAdanArTiBiH
evam etat purAvfttaM vAlinA rAvaRaH praBo
DarzitaS ca kftaS cApi BrAtA pAvakasaMniDO
balam apratimaM rAma vAlino 'Bavad uttamam
so 'pi tayA vinirdagDaH SalaBo vahninA yaTA
apfcCata tato rAmo dakziRASAlayaM munim
prAYjalir vinayopeta idam Aha vaco 'rTavat
atulaM balam etAByAM vAlino rAvaRasya ca
na tv etO hanumadvIryEH samAv iti matir mama
SOryaM dAkzyaM balaM DEryaM prAjYatA nayasADanam
vikramaS ca praBAvaS ca hanUmati kftAlayAH
dfzwvodaDiM vizIdantIM tadEza kapivAhinIm
samASvAsya kapIn BUyo yojanAnAM SataM plutaH
DarzayitvA purIM laNkAM rAvaRAntaHpuraM taTA
dfzwvA saMBAzitA cApi sItA viSvAsitA taTA
senAgragA mantrisutAH kiMkarA rAvaRAtmajaH
ete hanumatA tatra ekena vinipAtitAH
BUyo banDAd vimuktena saMBAzitvA daSAnanam
laNkA BasmIkftA tena pAvakeneva medinI
na kAlasya na Sakrasya na vizRor vittapasya ca
karmARi tAni SrUyante yAni yudDe hanUmataH
etasya bAhuvIryeRa laNkA sItA ca lakzmaRaH
prApto mayA jayaS cEva rAjyaM mitrARi bAnDavAH
hanUmAn yadi me na syAd vAnarADipateH saKA
pravfttam api ko vettuM jAnakyAH SaktimAn Bavet
kimarTaM vAlI cEtena sugrIvapriyakAmyayA
tadA vEre samutpanne na dagDo vIruDo yaTA
na hi veditavAn manye hanUmAn Atmano balam
yad dfzwavAY jIvitezwaM kliSyantaM vAnarADipam
etan me Bagavan sarvaM hanUmati mahAmune
vistareRa yaTAtattvaM kaTayAmarapUjita
rAGavasya vacaH SrutvA hetuyuktam fzis tataH
hanUmataH samakzaM tam idaM vacanam abravIt
satyam etad raGuSrezWa yad bravIzi hanUmataH
na bale vidyate tulyo na gatO na matO paraH
amoGaSApEH SApas tu datto 'sya fziBiH purA
na veditA balaM yena balI sann arimardanaH
bAlye 'py etena yat karma kftaM rAma mahAbala
tan na varRayituM Sakyam atibAlatayAsya te
yadi vAsti tv aBiprAyas tac CrotuM tava rAGava
samADAya matiM rAma niSAmaya vadAmy aham
sUryadattavarasvarRaH sumerur nAma parvataH
yatra rAjyaM praSAsty asya kezarI nAma vE pitA
tasya BAryA baBUvezwA hy aYjaneti pariSrutA
janayAm Asa tasyAM vE vAyur Atmajam uttamam
SAliSUkasamABAsaM prAsUtemaM tadAYjanA
PalAny AhartukAmA vE nizkrAntA gahane carA
eza mAtur viyogAc ca kzuDayA ca BfSArditaH
ruroda SiSur atyarTaM SiSuH SaraBarAq iva
tatodyantaM vivasvantaM japA puzpotkaropamam
dadfSe PalaloBAc ca utpapAta raviM prati
bAlArkABimuKo bAlo bAlArka iva mUrtimAn
grahItukAmo bAlArkaM plavate 'mbaramaDyagaH
etasmin plavanAne tu SiSuBAve hanUmati
devadAnavasidDAnAM vismayaH sumahAn aBUt
nApy evaM vegavAn vAyur garuqo na manas taTA
yaTAyaM vAyuputras tu kramate 'mbaram uttamam
yadi tAvac CiSor asya IdfSO gativikramO
yOvanaM balam AsAdya kaTaM vego Bavizyati
tam anuplavate vAyuH plavantaM putram AtmanaH
sUryadAhaBayAd rakzaMs tuzAracayaSItalaH
bahuyojanasAhasraM kramaty eza tato 'mbaram
pitur balAc ca bAlyAc ca BAskarAByASam AgataH
SiSur eza tv adozajYa iti matvA divAkaraH
kAryaM cAtra samAyattam ity evaM na dadAha saH
yam eva divasaM hy eza grahItuM BAskaraM plutaH
tam eva divasaM rAhur jiGfkzati divAkaram
anena ca parAmfzwo rAma sUryaraTopati
apakrAntas tatas trasto rAhuS candrArkamardanaH
sa indraBavanaM gatvA sarozaH siMhikAsutaH
abravId BrukuwIM kftvA devaM devagaREr vftam
buBukzApanayaM dattvA candrArkO mama vAsava
kim idaM tat tvayA dattam anyasya balavftrahan
adyAhaM parvakAle tu jiGfkzuH sUryam AgataH
aTAnyo rAhur AsAdya jagrAha sahasA ravim
sa rAhor vacanaM SrutvA vAsavaH saMBramAnvitaH
utpapAtAsanaM hitvA udvahan kAYcanasrajam
tataH kElAsakUwABaM caturdantaM madasravam
SfNgArakAriRaM prAMzuM svarRaGaRwAwwahAsinam
indraH karIndram Aruhya rAhuM kftvA puraHsaram
prAyAd yatrABavat sUryaH sahAnena hanUmatA
aTAtiraBasenAgAd rAhur utsfjya vAsavam
anena ca sa vE dfzwa ADAvaY SElakUwavat
tataH sUryaM samutsfjya rAhum evam avekzya ca
utpapAta punar vyoma grahItuM siMhikA sutam
utsfjyArkam imaM rAma ADAvantaM plavaMgamam
dfzwvA rAhuH parAvftya muKaSezaH parANmuKaH
indram ASaMsamAnas tu trAtAraM siMhikAsutaH
indra indreti saMtrAsAn muhur muhur aBAzata
rAhor vikroSamAnasya prAg evAlakzitaH svaraH
SrutvendrovAca mAM BEzIr ayam enaM nihanmy aham
ErAvataM tato dfzwvA mahat tad idam ity api
PalaM taM hastirAjAnam aBidudrAva mArutiH
tadAsya DAvato rUpam ErAvatajiGfkzayA
muhUrtam aBavad Goram indrAgnyor iva BAsvaram
evam ADAvamAnaM tu nAtikrudDaH SacIpatiH
hastAntenAtimuktena kuliSenAByatAqayat
tato girO papAtEza indravajrABitAqitaH
patamAnasya cEtasya vAmo hanur aBajyata
tasmiMs tu patite bAle vajratAqanavihvale
cukroDendrAya pavanaH prajAnAm aSivAya ca
viRmUtrASayam Avftya prajAsv antargataH praBuH
ruroDa sarvaBUtAni yaTA varzARi vAsavaH
vAyuprakopAd BUtAni nirucCvAsAni sarvataH
saMDiBir BajyamAnAni kAzWaBUtAni jajYire
niHsvaDaM nirvazawkAraM nizkriyaM Darmavarjitam
vAyuprakopAt trElokyaM nirayasTam ivAbaBO
tataH prajAH saganDarvAH sadevAsuramAnuzAH
prajApatiM samADAvann asuKArtAH suKEziRaH
UcuH prAYjalayo devA darodaraniBodarAH
tvayA sma Bagavan sfzwAH prajAnATa caturviDAH
tvayA datto 'yam asmAkam AyuzaH pavanaH patiH
so 'smAn prAReSvaro BUtvA kasmAd ezo 'dya sattama
ruroDa duHKaM janayann antaHpura iva striyaH
tasmAt tvAM SaraRaM prAptA vAyunopahatA viBo
vAyusaMroDajaM duHKam idaM no nuda Satruhan
etat prajAnAM SrutvA tu prajAnATaH prajApatiH
kAraRAd iti tAn uktvA prajAH punar aBAzata
yasmin vaH kAraRe vAyuS cukroDa ca ruroDa ca
prajAH SfRuDvaM tat sarvaM SrotavyaM cAtmanaH kzamam
putras tasyAmareSena indreRAdya nipAtitaH
rAhor vacanam AjYAya rAjYA vaH kopito 'nilaH
aSarIraH SarIrezu vAyuS carati pAlayan
SarIraM hi vinA vAyuM samatAM yAti reRuBiH
vAyuH prARAH suKaM vAyur vAyuH sarvam idaM jagat
vAyunA saMparityaktaM na suKaM vindate jagat
adyEva ca parityaktaM vAyunA jagad AyuzA
adyEveme nirucCvAsAH kAzWakuqyopamAH sTitAH
tad yAmas tatra yatrAste mAruto rukprado hi vaH
mA vinASaM gamizyAma aprasAdyAditeH sutam
tataH prajABiH sahitaH prajApatiH; sadevaganDarvaBujaMgaguhyakaH
jagAma tatrAsyati yatra mArutaH; sutaM surendrABihataM pragfhya saH
tato 'rkavESvAnarakAYcanapraBaM; sutaM tadotsaNgagataM sadA gateH
caturmuKo vIkzya kfpAm aTAkarot; sadevasidDarziBujaMgarAkzasaH
tataH pitAmahaM dfzwvA vAyuH putravaDArditaH
SiSukaM taM samAdAya uttasTO DAtur agrataH
calatkuRqalamOlisraktapanIyaviBUzaRaH
pAdayor nyapatad vAyus tisro' vasTAya veDase
taM tu vedavidAdyas tu lambABaraRaSoBinA
vAyum utTApya hastena SiSuM taM parimfzwavAn
spfzwamAtras tataH so 'Ta salIlaM padmajanmanA
jalasiktaM yaTA sasyaM punar jIvitam AptavAn
prARavantam imaM dfzwvA prARo ganDavaho mudA
cacAra sarvaBUtezu saMnirudDaM yaTApurA
marudrogavinirmuktAH prajA vE muditABavan
SItavAtavinirmuktAH padminya iva sAmbujAH
tatas triyugmas trikakut triDAmA tridaSArcitaH
uvAca devatA brahmA mArutapriyakAmyayA
Bo mahendrAgnivaruRaDaneSvaramaheSvarAH
jAnatAm api tat sarvaM hitaM vakzyAmi SrUyatAm
anena SiSunA kAryaM kartavyaM vo Bavizyati
dadatAsya varAn sarve mArutasyAsya tuzwidAn
tataH sahasranayanaH prItiraktaH SuBAnanaH
kuSe SayamayIM mAlAM samutkzipyedam abravIt
matkarotsfzwavajreRa hanur asya yaTA kzataH
nAmnEza kapiSArdUlo BavitA hanumAn iti
aham evAsya dAsyAmi paramaM varam uttamam
ataH praBfti vajrasya mamAvaDyo Bavizyati
mArtARqas tv abravIt tatra BagavAMs timirApahaH
tejaso 'sya madIyasya dadAmi SatikAM kalAm
yadA tu SAstrARy aDyetuM Saktir asya Bavizyati
tadAsya SAstraM dAsyAmi yena vAgmI Bavizyati
varuRaS ca varaM prAdAn nAsya mftyur Bavizyati
varzAyutaSatenApi matpASAd udakAd api
yamo 'pi daRqAvaDyatvam arogatvaM ca nityaSaH
diSate 'sya varaM tuzwa avizAdaM ca saMyuge
gadeyaM mAmikA nEnaM saMyugezu vaDizyati
ity evaM varadaH prAha tadA hy ekAkzipiNgalaH
matto madAyuDAnAM ca na vaDyo 'yaM Bavizyati
ity evaM SaMkareRApi datto 'sya paramo varaH
sarvezAM brahmadaRqAnAm avaDyo 'yaM Bavizyati
dIrGAayuS ca mahAtmA ca iti brahmAbravId vacaH
viSvakarmA tu dfzwvEnaM bAlasUryopamaM SiSum
SilpinA pravaraH prAha varam asya mahAmatiH
vinirmitAni devAnAm AyuDAnIha yAni tu
tezAM saMgrAmakAle tu avaDyo 'yaM Bavizyati
tataH surARAM tu varEr dfzwvA hy enam akaMkftam
caturmuKas tuzwamuKo vAyum Aha jagadguruH
amitrARAM Bayakaro mitrARAm aBayaMkaraH
ajeyo BavitA te 'tra putro mArutamArutiH
rAvaRotsAdanArTAni rAmaprItikarARi ca
romaharzakarARy eza kartA karmARi saMyuge
evam uktvA tam Amantrya mArutaM te 'marEH saha
yaTAgataM yayuH sarve pitAmahapurogamAH
so 'pi ganDavahaH putraM pragfhya gfham Anayat
aYjanAyAstam AKyAya varaM dattaM viniHsftaH
prApya rAma varAn eza varadAnabalAnvitaH
balenAtmani saMsTena so 'pUryata yaTArRavaH
balenApUryamARo hi eza vAnarapuMgavaH
ASramezu maharzIRAm aparADyati nirBayaH
srugBARqAn agnihotraM ca valkalAnAM ca saMcayAn
BagnavicCinnaviDvastAn suSAntAnAM karoty ayam
sarvezAM brahmadaRqAnAm avaDyaM brahmaRA kftam
jAnanta fzayas taM vE kzamante tasya nityaSaH
yadA kezariRA tv eza vAyunA sAYjanena ca
pratizidDo 'pi maryAdAM laNGayaty eva vAnaraH
tato maharzayaH krudDA BfgvaNgirasavaMSajAH
Sepur enaM raGuSrezWa nAtikrudDAtimanyavaH
bADase yat samASritya balam asmAn plavaMgama
tad dIrGakAlaM vettAsi nAsmAkaM SApamohitaH
tatas tu hftatejOjA maharzivacanOjasA
ezo SramARi nAnyeti mfduBAvagataS caran
aTa fkzarajA nAma vAlisugrIvayoH pitA
sarvavAnararAjAsIt tejasA iva BAskaraH
sa tu rAjyaM ciraM kftvA vAnarARAM harISvaraH
tatas tvarkzarajA nAma kAlaDarmeRa saMgataH
tasminn astamite vAlI mantriBir mantrakovidEH
pitrye pade kfto rAjA sugrIvo vAlinaH pade
sugrIveRa samaM tv asya advEDaM Cidravarjitam
ahAryaM saKyam aBavad anilasya yaTAgninA
eza SApavaSAd eva na vedabalam AtmanaH
vAlisugrIvayor vEraM yadA rAmasamutTitam
na hy eza rAma sugrIvo BrAmyamARo 'pi vAlinA
vedayAno na ca hy eza balam Atmani mArutiH
parAkramotsAha matipratApEH; sOSIlyamADuryanayAnayES ca
gAmBIryacAturyasuvIryaDEryEr; hanUmataH ko 'py aDiko 'sti loke
asO purA vyAkaraRaM grahIzyan; sUryonmuKaH pfzWagamaH kapIndraH
udyadgirer astagiriM jagAma; granTaM mahad DArayad aprameyaH
pravIvivikzor iva sAgarasya; lokAn diDakzor iva pAvakasya
lokakzayezv eva yaTAntakasya; hanUmataH sTAsyati kaH purastAt
ezo 'pi cAnye ca mahAkapIndrAH; sugrIvamEndadvividAH sanIlAH
satAratAreyanalAH saramBAs; tvatkAraRAd rAma surEr hi sfzwAH
tad etat kaTitaM sarvaM yan mAM tvaM paripfcCasi
hanUmato bAlaBAve karmEtat kaTitaM mayA
dfzwaH saMBAzitaS cAsi rAma gacCamahe vayam
evam uktvA gatAH sarve fzayas te yaTAgatam
vimfSya ca tato rAmo vayasyam akutoBayam
pratardanaM kASipatiM parizvajyedam abravIt
darSitA BavatA prItir darSitaM sOhfdaM param
udyogaS ca kfto rAjan Baratena tvayA saha
tad BavAn adya kASeyIM purIM vArARasIM vraja
ramaRIyAM tvayA guptAM suprAkArAM sutoraRAm
etAvad uktvA utTAya kAkutsTaH paramAsanAt
paryazvajata DarmAtmA nirantaram urogatam
visfjya taM vayasyaM sa svAgatAn pfTivIpatIn
prahasan rAGavo vAkyam uvAca maDurAkzaram
BavatAM prItir avyagrA tejasA parirakzitA
DarmaS ca niyato nityaM satyaM ca BavatAM sadA
yuzmAkaM ca praBAvena tejasA ca mahAtmanAm
hato durAtmA durbudDI rAvaRo rAkzasADipaH
hetumAtram ahaM tatra BavatAM tejasAM hataH
rAvaRaH sagaRo yudDe saputraH sahabAnDavaH
BavantaS ca samAnItA Baratena mahAtmanA
SrutvA janakarAjasya kAnane tanayAM hftAm
udyuktAnAM ca sarvezAM pArTivAnAM mahAtmanAm
kAlo hy atItaH sumahAn gamane rocatAM matiH
pratyUcus taM ca rAjAno harzeRa mahatAnvitAH
dizwyA tvaM vijayI rAma rAjyaM cApi pratizWitam
dizwyA pratyAhftA sItA dizwyA SatruH parAjitaH
eza naH paramaH kAma ezA naH kIrtir uttamA
yat tvAM vijayinaM rAma paSyAmo hataSAtravam
upapannaM ca kAkutsTa yat tvam asmAn praSaMsasi
praSaMsArhA hi jAnanti praSaMsAM vaktum IdfSIm
ApfcCAmo gamizyAmo hfdisTo naH sadA BavAn
Bavec ca te mahArAja prItir asmAsu nityadA
te prayAtA mahAtmAnaH pArTivAH sarvato diSam
kampayanto mahIM vIrAH svapurARi prahfzwavat
akzOhiRI sahasrEs te samavetAs tv anekaSaH
hfzwAH pratigatAH sarve rAGavArTe samAgatAH
UcuS cEva mahIpAlA baladarpasamanvitAH
na nAma rAvaRaM yudDe paSyAmaH purataH sTitam
Baratena vayaM paScAt samAnItA nirarTakam
hatA hi rAkzasAs tatra pArTivEH syur na saMSayaH
rAmasya bAhuvIryeRa pAlitA lakzmaRasya ca
suKaM pAre samudrasya yuDyema vigatajvarAH
etAS cAnyAS ca rAjAnaH kaTAs tatra sahasraSaH
kaTayantaH svarAzwrARi viviSus te mahAraTAH
yaTApurARi te gatvA ratnAni viviDAni ca
rAmAya priyakAmArTam upahArAn nfpA daduH
aSvAn ratnAni vastrARi hastinaS ca madotkawAn
candanAni ca divyAni divyAny ABaraRAni ca
Barato lakzmaRaS cEva SatruGnaS ca mahAraTaH
AdAya tAni ratnAni ayoDyAm agaman punaH
AgatAS ca purIM ramyAm ayoDyAM puruzarzaBAH
daduH sarvARi ratnAni rAGavAya mahAtmane
pratigfhya ca tat sarvaM prItiyuktaH sa rAGavaH
sarvARi tAni pradadO sugrIvAya mahAtmane
viBIzaRAya ca dadO ye cAnye fkzavAnarAH
hanUmatpramuKA vIrA rAkzasAS ca mahAbalAH
te sarve hfzwamanaso rAmadattAni tAny aTa
SiroBir DArayAm Asur bAhuBiS ca mahAbalAH
papuS cEva suganDIni maDUni viviDAni ca
mAMsAni ca sumfzwAni PalAny AsvAdayanti ca
evaM tezAM nivasatAM mAsaH sAgro gatas tadA
muhUrtam iva tat sarvaM rAmaBaktyA samarTayan
reme rAmaH sa tEH sArDaM vAnarEH kAmarUpiBiH
rAjaBiS ca mahAvIryE rAkzasES ca mahAbalEH
evaM tezAM yayO mAso dvitIyaH SESiraH suKam
vAnarARAM prahfzwAnAM rAkzasAnAM ca sarvaSaH
taTA sma tezAM vasatAm fkzavAnararakzasAm
rAGavas tu mahAtejAH sugrIvam idam abravIt
gamyatAM sOmya kizkinDAM durADarzaM surAsurEH
pAlayasva sahAmAtyE rAjyaM nihatakaRwakam
aNgadaM ca mahAbAho prItyA paramayAnvitaH
paSya tvaM hanumantaM ca nalaM ca sumahAbalam
suzeRaM SvaSuraM SUraM tAraM ca balinAM varam
kumudaM cEva durDarzaM nIlaM ca sumahAbalam
vIraM SatabaliM cEva mEndaM dvividam eva ca
gajaM gavAkzaM gavayaM SaraBaM ca mahAbalam
fkzarAjaM ca durDarzaM jAmbavantaM mahAbalam
paSya prItisamAyukto ganDamAdanam eva ca
ye cAnye sumahAtmAno madarTe tyaktajIvitAH
paSya tvaM prItisaMyukto mA cEzAM vipriyaM kfTAH
evam uktvA ca sugrIvaM praSasya ca punaH punaH
viBIzaRam aTovAca rAmo maDurayA girA
taNkAM praSADi DarmeRa saMmato hy asi pArTiva
purasya rAkzasAnAM ca BrAtur vESvaraRasya ca
mA ca budDim aDarme tvaM kuryA rAjan kaTaM cana
budDimanto hi rAjAno Druvam aSnanti medinIm
ahaM ca nityaSo rAjan sugrIvasahitas tvayA
smartavyaH parayA prItyA gacCa tvaM vigatajvaraH
rAmasya BAzitaM SrutvA fzkavAnararAkzasAH
sADu sADv iti kAkutsTaM praSaSaMsuH punaH punaH
tava budDir mahAbAho vIryam adButam eva ca
mADuryaM paramaM rAma svayamBor iva nityadA
tezAm evaM bruvARAnAM vAnarARAM ca rakzasAm
hanUmatpraRato BUtvA rAGavaM vAkyam abravIt
sneho me paramo rAjaMs tvayi nityaM pratizWitaH
BaktiS ca niyatA vIra BAvo nAnyatra gacCati
yAvad rAmakaTAM vIra Srozye 'haM pfTivItale
tAvac CarIre vatsyantu mama prARA na saMSayaH
evaM bruvARaM rAjendro hanUmantam aTAsanAt
utTAya ca parizvajya vAkyam etad uvAca ha
evam etat kapiSrezWa BavitA nAtra saMSayaH
lokA hi yAvat sTAsyanti tAvat sTAsyati me kaTA
carizyati kaTA yAval lokAn ezA hi mAmikA
tAvac CarIre vatsyanti prARAs tava na saMSayaH
tato 'sya hAraM candrABaM mucya kaRWAt sa rAGavaH
vEdUryataralaM snehAd AbabanDe hanUmati
tenorasi nibadDena hAreRa sa mahAkapiH
rarAja hemaSElendraS candreRAkrAntamastakaH
SrutvA tu rAGavasyEtad utTAyotTAya vAnarAH
praRamya SirasA pAdO prajagmus te mahAbalAH
sugrIvaS cEva rAmeRa parizvakto mahABujaH
viBIzaRaS ca DarmAtmA nirantaram urogataH
sarve ca te bAzpagalAH sASrunetrA vicetasaH
saMmUQA iva duHKena tyajante rAGavaM tadA
visfjya ca mahAbAhur fkzavAnararAkzasAn
BrAtfBiH sahito rAmaH pramumoda suKI suKam
aTAparAhRasamaye BrAtfBiH saha rAGavaH
SuSrAva maDurAM vARIm antarikzAt praBAzitAm
sOmya rAma nirIkzasva sOmyena vadanena mAm
kElAsaSiKarAt prAptaM vidDi mAM puzkaraM praBo
tava SAsanam AjYAya gato 'smi DanadaM prati
upasTAtuM naraSrezWa sa ca mAM pratyaBAzata
nirjitas tvaM narendreRa rAGaveRa mahAtmanA
nihatya yuDi durDarzaM rAvaRaM rAkzasADipam
mamApi paramA prItir hate tasmin durAtmani
rAvaRe sagaRe sOmya saputrAmAtyabAnDave
sa tvaM rAmeRa laNkAyAM nirjitaH paramAtmanA
vaha sOmya tam eva tvam aham AjYApayAmi te
eza me paramaH kAmo yat tvaM rAGavanandanam
vaher lokasya saMyAnaM gacCasva vigatajvaraH
tacCAsanam ahaM jYAtvA Danadasya mahAtmanaH
tvatsakASaM punaH prAptaH sa evaM pratigfhRa mAm
bAQam ity eva kAkutsTaH puzpakaM samapUjayat
lAjAkzatES ca puzpES ca ganDES ca susuganDiBiH
gamyatAM ca yaTAkAmam AgacCes tvaM yadA smare
evam astv iti rAmeRa visfzwaH puzpakaH punaH
aBipretAM diSaM prAyAt puzpakaH puzpaBUzitaH
evam antarhite tasmin puzpake viviDAtmani
BarataH prAYjalir vAkyam uvAca raGunandanam
atyadButAni dfSyante tvayi rAjyaM praSAsati
amAnuzARAM sattvAnAM vyAhftAni muhur muhuH
anAmayAc ca martyAnAM sAgro mAso gato hy ayam
jIrRAnAm api sattvAnAM mftyur nAyAti rAGava
putrAn nAryaH prasUyante vapuzmantaS ca mAnavAH
harzaS cAByaDiko rAjaY janasya puravAsinaH
kAle ca vAsavo varzaM pAtayaty amftopamam
vAyavaS cApi vAyante sparSavantaH suKapradAH
IdfSo naS ciraM rAjA Bavatv iti nareSvara
kaTayanti pure pOrA janA janapadezu ca
etA vAcaH sumaDurA Baratena samIritAH
SrutvA rAmo mudA yuktaH pramumoda suKI suKam
sa visfjya tato rAmaH puzpakaM hemaBUzitam
praviveSa mahAbAhur aSokavanikAM tadA
candanAgaru cUtES ca tuNga kAleyakEr api
devadAruvanES cApi samantAd upaSoBitAm
priyaNguBiH kadambES ca taTA kurabakEr api
jambUBiH pAwalIBiS ca kovidArES ca saMvftAm
sarvadA kusumE ramyEH PalavadBir manoramEH
cArupallavapuzpAQyEr mattaBramarasaMkulEH
kokilEr BfNgarAjES ca nAnAvarRES ca pakziBiH
SoBitAM SataSaS citrES cUtavfkzAvataMsakEH
SAtakumBaniBAH ke cit ke cid agniSiKopamAH
nIlAYjananiBAS cAnye BAnti tatra sma pAdapAH
dIrGikA viviDAkArAH pUrRAH paramavAriRA
mahArhamaRisopAnasPawikAntarakuwwimAH
PullapadmotpalavanAS cakravAkopaSoBitAH
prAkArEr viviDAkArEH SoBitAS ca SilAtalEH
tatra tatra vanoddeSe vEdUryamaRisaMniBEH
SAdvalEH paramopetAH puzpitadrumasaMyutAH
nandanaM hi yaTendrasya brAhmaM cEtraraTaM yaTA
taTArUpaM hi rAmasya kAnanaM tan niveSitam
bahvAsanagfhopetAM latAgfhasamAvftAm
aSokavanikAM sPItAM praviSya raGunandanaH
Asane tu SuBAkAre puzpastabakaBUzite
kuTAstaraRasaMvIte rAmaH saMnizasAda ha
sItAM saMgfhya bAhuByAM maDumEreyam uttamam
pAyayAm Asa kAkutsTaH SacIm indro yaTAmftam
mAMsAni ca vicitrARi PalAni viviDAni ca
rAmasyAByavahArArTaM kiMkarAs tUrRam Aharan
upanftyanti rAjAnaM nftyagItaviSAradAH
bAlAS ca rUpavatyaS ca striyaH pAnavaSaM gatAH
evaM rAmo mudA yuktA sItAM surucirAnanAm
ramayAm Asa vEdehIm ahany ahani devavat
taTA tu ramamARasya tasyEvaM SiSiraH SuBaH
atyakrAman narendrasya rAGavasya mahAtmanaH
pUrvAhRe pOrakftyAni kftvA DarmeRa Darmavit
SezaM divasaBAgArDam antaHpuragato 'Bavat
sItA ca devakAryARi kftvA pOrvAhRikAni tu
SvaSrURAm aviSezeRa sarvAsAM prAYjaliH sTitA
tato rAmam upAgacCad vicitrabahuBUzaRA
trivizwape sahasrAkzam upavizwaM yaTA SacI
dfzwvA tu rAGavaH patnIM kalyARena samanvitAm
praharzam atulaM leBe sADu sADv iti cAbravIt
apatyalABo vEdehi mamAyaM samupasTitaH
kim icCasi hi tad brUhi kaH kAmaH kriyatAM tava
prahasantI tu vEdehI rAmaM vAkyam aTAbravIt
tapovanAni puRyAni drazwum icCAmi rAGava
gaNgAtIre nivizwAni fzIRAM puRyakarmaRAm
PalamUlASinAM vIra pAdamUlezu vartitum
eza me paramaH kAmo yan mUlaPalaBojizu
apy ekarAtraM kAkutsTa vaseyaM puRyaSAlizu
taTeti ca pratijYAtaM rAmeRAklizwakarmaRA
visrabDA Bava vEdehi Svo gamizyasy asaMSayam
evam uktvA tu kAkutsTo mETilIM janakAtmajAm
maDyakakzAntaraM rAmo nirjagAma suhfdvftaH
tatropavizwaM rAjAnam upAsante vicakzaRAH
kaTAnAM bahurUpARAM hAsya kArAH samantataH
vijayo maDumattaS ca kASyapaH piNgalaH kuSaH
surAjiH kAliyo Badro dantavakraH samAgaDaH
ete kaTA bahuviDA parihAsasamanvitAH
kaTayanti sma saMhfzwA rAGavasya mahAtmanaH
tataH kaTAyAM kasyAM cid rAGavaH samaBAzata
kAH kaTA nagare Badra vartante vizayezu ca
mAm ASritAni kAny AhuH pOrajAnapadA janAH
kiM ca sItAM samASritya BarataM kiM nu lakzmaRam
kiM nu SatruGnam ASritya kEkeyIM mAtaraM ca me
vaktavyatAM ca rAjAno nave rAjye vrajanti hi
evam ukte tu rAmeRa BadraH prAYjalir abravIt
sTitAH kaTAH SuBA rAjan vartante puravAsinAm
ayaM tu vijayaH sOmya daSagrIvavaDASritaH
BUyizWaM svapure pOrEH kaTyate puruzarzaBa
evam uktas tu BadreRa rAGavo vAkyam abravIt
kaTayasva yaTA taTyaM sarvaM niravaSezataH
SuBASuBAni vAkyAni yAny AhuH puravAsinaH
SrutvedAnIM SuBaM kuryAM na kuryAm aSuBAni ca
kaTayasva ca visrabDo nirBayo vigatajvaraH
kaTayante yaTA pOrA janA janapadezu ca
rAGaveREvam uktas tu BadraH suruciraM vacaH
pratyuvAca mahAbAhuM prAYjaliH susamAhitaH
SfRu rAjan yaTA pOrAH kaTayanti SuBASuBam
catvarApaRaraTyAsu vanezUpavanezu ca
duzkaraM kftavAn rAmaH samudre setubanDanam
akftaM pUrvakEH kES cid devEr api sadAnavEH
rAvaRaS ca durADarzo hataH sabalavAhanaH
vAnarAS ca vaSaM nItA fzkAS ca saha rAkzasEH
hatvA ca rAvaRaM yudDe sItAm Ahftya rAGavaH
amarzaM pfzWataH kftvA svaveSma punar Anayat
kIdfSaM hfdaye tasya sItAsaMBogajaM suKam
aNkam Aropya hi purA rAvaRena balAd DftAm
laNkAm api punar nItAm aSokavanikAM gatAm
rakzasAM vaSam ApannAM kaTaM rAmo na kutsate
asmAkam api dArezu sahanIyaM Bavizyati
yaTA hi kurute rAjA prajA tam anuvartate
evaM bahuviDA vAco vadanti puravAsinaH
nagarezu ca sarvezu rAjaY janapadezu ca
tasyEtad BAzitaM SrutvA rAGavaH paramArtavat
uvAca sarvAn suhfdaH kaTam etan nivedyatAm
sarve tu SirasA BUmAv aBivAdya praRamya ca
pratyUcU rAGavaM dInam evam etan na saMSayaH
SrutvA tu vAkyaM kAkutsTaH sarvezAM samudIritam
visarjayAm Asa tadA sarvAMs tAY SatrutApanaH
visfjya tu suhfdvargaM budDyA niScitya rAGavaH
samIpe dvAHsTam AsInam idaM vacanam abravIt
SIGram Anaya sOmitriM lakzmaRaM SuBalakzaRam
BarataM ca mahAbAhuM SatruGnaM cAparAjitam
rAmasya BAzitaM SrutvA dvAHsTo mUrDni kftAYjaliH
lakzmaRasya gfhaM gatva praviveSAnivAritaH
uvAca ca tadA vAkyaM varDayitvA kftAYjaliH
drazwum icCasi rAjA tvAM gamyatAM tatra mAciram
bAQam ity eva sOmitriH SrutvA rAGava SAsanam
prAdravad raTam Aruhya rAGavasya niveSanam
prayAntaM lakzmaRaM dfzwvA dvAHsTo Baratam antikAt
uvAca prAYjalir vAkyaM rAjA tvAM drazwum icCati
Baratas tu vacaH SrutvA dvAHsTAd rAmasamIritam
utpapAtAsanAt tUrRaM padByAm eva tato 'gamat
dfzwvA prayAntaM BarataM tvaramARaH kftAYjaliH
SatruGnaBavanaM gatvA tato vAkyaM jagAda ha
ehy AgacCa raGuSrezWa rAjA tvAM drazwum icCati
gato hi lakzmaRaH pUrvaM BarataS ca mahAyaSAH
SrutvA tu vacanaM tasya SatruGno rAmaSAsanam
SirasA vandya DaraRIM prayayO yatra rAGavaH
kumArAn AgatAY SrutvA cintAvyAkulitendriyaH
avAkSirA dInamanA dvAHsTaM vacanam abravIt
praveSaya kumArAMs tvaM matsamIpaM tvarAnvitaH
etezu jIvitaM mahyam ete prARA bahiScarAH
AjYaptAs tu narendreRa kumArAH SuklavAsasaH
prahvAH prAYjalayo BUtvA viviSus te samAhitAH
te tu dfzwvA muKaM tasya sagrahaM SaSinaM yaTA
saMDyAgatam ivAdityaM praBayA parivarjitam
bAzpapUrRe ca nayane dfzwva rAmasya DImataH
hataSoBAM yaTA padmaM muKaM vIkzya ca tasya te
tato 'BivAdya tvaritAH pAdO rAmasya mUrDaBiH
tasTuH samAhitAH sarve rAmaS cASrURy avartayat
tAn parizvajya bAhuByAm utTApya ca mahABujaH
Asanezv ADvam ity uktvA tato vAkyaM jagAda ha
Bavanto mama sarvasvaM Bavanto mama jIvitam
BavadBiS ca kftaM rAjyaM pAlayAmi nareSvarAH
BavantaH kftaSAstrArTA budDO ca parinizWitAH
saMBUya ca madarTo 'yam anvezwavyo nareSvarAH
tezAM samupavizwAnAM sarvezAM dInacetasAm
uvAca vAkyaM kAkutsTo muKena pariSuzyatA
sarve SfRuta BadraM vo mA kuruDvaM mano 'nyaTA
pOrARAM mama sItAyAM yAdfSI vartate kaTA
pOrApavAdaH sumahAMs taTA janapadasya ca
vartate mayi bIBatsaH sa me marmARi kfntati
ahaM kila kule jata ikzvAkURAM mahAtmanAm
sItAM pApasamAcArAm AnayeyaM kaTaM pure
jAnAsi hi yaTA sOmya daRqake vijane vane
rAvaRena hftA sItA sa ca viDvaMsito mayA
pratyakzaM tava sOmitre devanAM havyavAhanaH
apApAM mETilIm Aha vAyuS cAkASagocaraH
candrAdityO ca SaMsete surARAM saMniDO purA
fzIRAM cEva sarvezAm apApAM janakAtmajAm
evaM SudDa samAcArA devaganDarvasaMniDO
laNkAdvIpe mahendreRa mama haste niveSitA
antarAtmA ca me vetti sItAM SudDAM yaSasvinIm
tato gfhItvA vEdehIm ayoDyAm aham AgataH
ayaM tu me mahAn vAdaH SokaS ca hfdi vartate
pOrApavAdaH sumahAMs taTA janapadasya ca
akIrtir yasya gIyeta loke BUtasya kasya cit
pataty evADamAMl lokAn yAvac CabdaH sa kIrtyate
akIrtir nindyate dEvEH kIrtir devezu pUjyate
kIrtyarTaM ca samAramBaH sarva eva mahAtmanAm
apy ahaM jIvitaM jahyAM yuzmAn vA puruzarzaBAH
apavAdaBayAd BItAH kiM punar janakAtmajAm
tasmAd BavantaH paSyantu patitaM SokasAgare
na hi paSyAmy ahaM BUyaH kiM cid duHKam ato 'Dikam
Svas tvaM praBAte sOmitre sumantrADizWitaM raTam
Aruhya sItAm Aropya vizayAnte samutsfja
gaNgAyAs tu pare pAre vAlmIkeH sumahAtmanaH
ASramo divyasaMkASas tamasAtIram ASritaH
tatrEnAM vijane kakze visfjya raGunandana
SIGram AgacCa sOmitre kuruzva vacanaM mama
na cAsmi prativaktavyaH sItAM prati kaTaM cana
aprItiH paramA mahyaM Bavet tu prativArite
SApitAS ca mayA yUyaM BujAByAM jIvitena ca
ye mAM vAkyAntare brUyur anunetuM kaTaM cana
mAnayantu Bavanto mAM yadi macCAsane sTitAH
ito 'dya nIyatAM sItA kuruzva vacanaM mama
pUrvam ukto 'ham anayA gaNgAtIre mahASramAn
paSyeyam iti tasyAS ca kAmaH saMvartyatAm ayam
evam uktvA tu kAkutsTo bAzpeRa pihitekzaRaH
praviveSa sa DarmAtmA BrAtfBiH parivAritaH
tato rajanyAM vyuzwAyAM lakzmaRo dInacetanaH
sumantram abravId vAkyaM muKena pariSuzyatA
sAraTe turagAY SIGraM yojayasva raTottame
svAstIrRaM rAjaBavanAt sItAyAS cAsanaM SuBam
sItA hi rAjaBavanAd ASramaM puRyakarmaRAm
mayA netA maharzIRAM SIGram AnIyatAM raTaH
sumantras tu taTety uktvA yuktaM paramavAjiBiH
raTaM surucirapraKyaM svAstIrRaM suKaSayyayA
AdAyovAca sOmitriM mitrARAM harzavarDanam
raTo 'yaM samanuprApto yat kAryaM kriyatAM praBo
evam uktaH sumantreRa rAjaveSma sa lakzmaRaH
praviSya sItAm AsAdya vyAjahAra nararzaBaH
gaNgAtIre mayA devi munInAm ASrame SuBe
SIGraM gatvopaneyAsi SAsanAt pArTivasya naH
evam uktA tu vEdehI lakzmaRena mahAtmanA
praharzam atulaM leBe gamanaM cAByarocayat
vAsAMsi ca mahArhARi ratnAni viviDAni ca
gfhItvA tAni vEdehI gamanAyopacakrame
imAni munipatnInAM dAsyAmy ABaraRAny aham
sOmitris tu taTety uktvA raTam Aropya mETilIm
prayayO SIGraturago rAmasyAjYAm anusmaran
abravIc ca tadA sItA lakzmaRaM lakzmivarDanam
aSuBAni bahUny adya paSyAmi raGunandana
nayanaM me sPuraty adya gAtrotkampaS ca jAyate
hfdayaM cEva sOmitre asvasTam iva lakzaye
OtsukyaM paramaM cApi aDftiS ca parA mama
SUnyAm iva ca paSyAmi pfTivIM pfTulocana
api svasti Bavet tasya BrAtus te BrAtfBiH saha
SvaSrURAM cEva me vIra sarvAsAm aviSezataH
pure janapade cEva kuSalaM prARinAm api
ity aYjalikftA sItA devatA aByayAcata
lakzmaRo 'rTaM tu taM SrutvA SirasA vandya mETilIm
Sivam ity abravId Dfzwo hfdayena viSuzyatA
tato vAsam upAgamya gomatItIra ASrame
praBAte punar utTAya sOmitriH sUtam abravIt
yojayasva raTaM SIGram adya BAgIraTI jalam
SirasA DArayizyAmi tryambakaH parvate yaTA
so 'SvAn vicArayitvASu raTe yuktvA manojavAn
Arohasveti vEdehIM sUtaH prAYjalir abravIt
sA tu sUtasya vacanAd Aruroha raTottamam
sItA sOmitriRA sArDaM sumitreRa ca DImatA
aTArDadivasaM gatvA BAgIraTyA jalASayam
nirIkzya lakzmaRo dInaH praruroda mahAsvanam
sItA tu paramAyattA dfzwvA lakzmaRam Aturam
uvAca vAkyaM DarmajYa kim idaM rudyate tvayA
jAhvanI tIram AsAdya cirABilazitaM mama
harzakAle kim arTaM mAM vizAdayasi lakzmaRa
nityaM tvaM rAmapAdezu vartase puruzarzaBa
kaccid vinA kftas tena dvirAtre Sokam AgataH
mamApi dayito rAmo jIvitenApi lakzmaRa
na cAham evaM SocAmi mEvaM tvaM bAliSo Bava
tArayasva ca mAM gaNgAM darSayasva ca tApasAn
tato DanAni vAsAMsi dAsyAmy ABaraRAni ca
tataH kftvA maharzIRAM yaTArham aBivAdanam
tatra cEkAM niSAm uzya yAsyAmas tAM purIM punaH
tasyAs tad vacanaM SrutvA pramfjya nayane SuBe
titIrzur lakzmaRo gaNgAM SuBAM nAvam upAharat
aTa nAvaM suvistIrRAM nEzAdIM rAGavAnujaH
Aruroha samAyuktAM pUrvam Aropya mETilIm
sumantraM cEva saraTaM sTIyatAm iti lakzmaRaH
uvAca SokasaMtaptaH prayAhIti ca nAvikam
tatas tIram upAgamya BAgIraTyAH sa lakzmaRaH
uvAca mETilIM vAkyaM prAYjalir bAzpagadgadaH
hfdgataM me mahac CalyaM yad asmy AryeRa DImatA
asmin nimitte vEdehi lokasya vacanIkftaH
Sreyo hi maraRaM me 'dya mftyor vA yat paraM Bavet
na cAsminn IdfSe kArye niyojyo lokanindite
prasIda na ca me rozaM kartum arhasi suvrate
ity aYjalikfto BUmO nipapAta sa lakzmaRaH
rudantaM prAYjaliM dfzwvA kANkzantaM mftyum AtmanaH
mETilI BfSasaMvignA lakzmaRaM vAkyam abravIt
kim idaM nAvagacCAmi brUhi tattvena lakzmaRa
paSyAmi tvAM ca na svaTam api kzemaM mahIpateH
SApito 'si narendreRa yat tvaM saMtApam AtmanaH
tad brUyAH saMniDO mahyam aham AjYApayAmi te
vEdehyA codyamAnas tu lakzmaRo dInacetanaH
avANmuKo bAzpagalo vAkyam etad uvAca ha
SrutvA parizado maDye apavAdaM sudAruRam
pure janapade cEva tvatkfte janakAtmaje
na tAni vacanIyAni mayA devi tavAgrataH
yAni rAjYA hfdi nyastAny amarzaH pfzWataH kftaH
sA tvAM tyaktA nfpatinA nirdozA mama saMniDO
pOrApavAda BItena grAhyaM devi na te 'nyaTA
ASramAntezu ca mayA tyaktavyA tvaM Bavizyasi
rAjYaH SAsanam AjYAya tavEvaM kila dOrhfdam
tad etaj jAhnavItIre brahmarzIRAM tapovanam
puRyaM ca ramaRIyaM ca mA vizAdaM kfTAH SuBe
rAjYo daSaraTasyEza pitur me munipuMgavaH
saKA paramako vipro vAlmIkiH sumahAyaSAH
pAdacCAyAm upAgamya suKam asya mahAtmanaH
upavAsaparEkAgrA vasa tvaM janakAtmaje
pativratAtvam AsTAya rAmaM kftvA sadA hfdi
Sreyas te paramaM devi taTA kftvA Bavizyati
lakzmaRasya vacaH SrutvA dAruRaM janakAtmajA
paraM vizAdam Agamya vEdehI nipapAta ha
sA muhUrtam ivAsaMjYA bAzpavyAkulitekzaRA
lakzmaRaM dInayA vAcA uvAca janakAtmajA
mAmikeyaM tanur nUnaM sfzwA duHKAya lakzmaRa
DAtrA yasyAs taTA me 'dya duHKamUrtiH pradfSyate
kiM nu pApaM kftaM pUrvaM ko vA dArEr viyojitaH
yAhaM SudDa samAcArA tyaktA nfpatinA satI
purAham ASrame vAsaM rAmapAdAnuvartinI
anuruDyApi sOmitre duHKe viparivartinI
sA kaTaM hy ASrame sOmya vatsyAmi vijanIkftA
AKyAsyAmi ca kasyAhaM duHKaM duHKaparAyaRA
kiM ca vakzyAmi munizu kiM mayApakftaM nfpe
kasmin vA kAraRe tyaktA rAGaveRa mahAtmanA
na Kalv adyEva sOmitre jIvitaM jAhnavI jale
tyajeyaM rAjavaMSas tu Bartur me parihAsyate
yaTAjYAM kuru sOmitre tyaja mAM duHKaBAginIm
nideSe sTIyatAM rAjYaH SfRu cedaM vaco mama
SvaSrURAm aviSezeRa prAYjaliH pragraheRa ca
SirasA vandya caraRO kuSalaM brUhi pArTivam
yaTA BrAtfzu varteTAs taTA pOrezu nityadA
paramo hy eza DarmaH syAd ezA kIrtir anuttamA
yat tvaM pOrajanaM rAjan DarmeRa samavApnuyAH
ahaM tu nAnuSocAmi svaSarIraM nararzaBa
yaTApavAdaM pOrARAM taTEva raGunandana
evaM bruvantyAM sItAyAM lakzmaRo dInacetanaH
SirasA DaraRIM gatvA vyAhartuM na SaSAka ha
pradakziRaM ca kftvA sa rudann eva mahAsvanam
Aruroha punar nAvaM nAvikaM cAByacodayat
sa gatvA cottaraM kUlaM SokaBArasamanvitaH
saMmUQa iva duHKena raTam aDyAruhad drutam
muhur muhur apAvftya dfzwvA sItAm anATavat
vezwantIM paratIrasTAM lakzmaRaH prayayAv aTa
dUrasTaM raTam Alokya lakzmaRaM ca muhur muhuH
nirIkzamARAm udvignAM sItAM SokaH samAviSat
sA duHKaBArAvanatA tapasvinI; yaSoDarA nATam apaSyatI satI
ruroda sA barhiRanAdite vane; mahAsvanaM duHKaparAyaRA satI
sItAM tu rudatIM dfzwvA ye tatra munidArakAH
prAdravan yatra BagavAn Aste vAlmIkir agryaDIH
aBivAdya muneH pAdO muniputrA maharzaye
sarve nivedayAm Asus tasyAs tu ruditasvanam
adfzwapUrvA Bagavan kasyApy ezA mahAtmanaH
patnI SrIr iva saMmohAd virOti vikftasvarA
Bagavan sADu paSyemAM devatAm iva KAc cyutAm
na hy enAM mAnuzIM vidmaH satkriyAsyAH prayujyatAm
tezAM tad vacanaM SrutvA budDyA niScitya Darmavit
tapasA labDacakzuzmAn prAdravad yatra mETilI
taM tu deSam aBipretya kiM cit padByAM mahAmuniH
arGyam AdAya ruciraM jAhvanI tIram ASritaH
dadarSa rAGavasyezwAM patnIM sItAm anATavat
tAM sitAM SokaBArArtAM vAlmIkir munipuMgavaH
uvAca maDurAM vARIM hlAdayann iva tejasA
snuzA daSarATasya tvaM rAmasya mahizI satI
janakasya sutA rAjYaH svAgataM te pativrate
AyAnty evAsi vijYAtA mayA DarmasamADinA
kAraRaM cEva sarvaM me hfdayenopalakzitam
apApAM vedmi sIte tvAM tapo labDena cakzuzA
viSudDaBAvA vEdehi sAmprataM mayi vartase
ASramasyAvidUre me tApasyas tapasi sTitAH
tAs tvAM vatse yaTA vatsaM pAlayizyanti nityaSaH
idam arGyaM pratIcCa tvaM visrabDA vigatajvarA
yaTA svagfham aByetya vizAdaM cEva mA kfTAH
SrutvA tu BAzitaM sItA muneH paramam adButam
SirasA vandya caraRO taTety Aha kftAYjaliH
taM prayAntaM muniM sItA prAYjaliH pfzWato 'nvagAt
anvayAd yatra tApasyo DarmanityAH samAhitAH
taM dfzwvA munim AyAntaM vEdehyAnugataM tadA
upAjagmur mudA yuktA vacanaM cEdam abruvan
svAgataM te muniSrezWa cirasyAgamanaM praBo
aBivAdayAmaH sarvAs tvAm ucyatAM kiM ca kurmahe
tAsAM tad vacanaM SrutvA vAlmIkir idam abravIt
sIteyaM samanuprAptA patnI rAmasya DImataH
snuzA daSaraDasyEzA janakasya sutA satI
apApA patinA tyaktA paripAlyA mayA sadA
imAM BavatyaH paSyantu snehena parameRa ha
gOravAn mama vAkyasya pUjyA vo 'stu viSezataH
muhur muhuS ca vEdehIM parisAntvya mahAyaSAH
svam ASramaM Sizya vftaH punar AyAn mahAtapAH
dfzwvA tu mETilIM sItAm ASramaM saMraveSitAm
saMtApam akarod GoraM lakzmaRo dInacetanaH
abravIc ca mahAtejAH sumantraM mantrasAraTim
sItAsaMtApajaM duHKaM paSya rAmasya DImataH
ato duHKataraM kiM nu rAGavasya Bavizyati
patnIM SudDasamAcArAM visfjya janakAtmajAm
vyaktaM dEvAd ahaM manye rAGavasya vinA Bavam
vEdehyA sAraTe sArDaM dEvaM hi duratikramam
yo hi devAn saganDarvAn asurAn saha rAkzasEH
nihanyAd rAGavaH krudDaH sa dEvam anuvartate
purA mama pitur vAkyEr daRqake vijane vane
uzito navavarzARi paYca cEva sudAruRe
tato duHKataraM BUyaH sItAyA vipravAsanam
pOrARAM vacanaM SrutvA nfSaMsaM pratiBAti me
ko nu DarmASrayaH sUta karmaRy asmin yaSohare
mETilIM prati saMprAptaH pOrEr hInArTavAdiBiH
etA bahuviDA vAcaH SrutvA lakzmaRaBAzitAH
sumantraH prAYjalir BUtvA vAkyam etad uvAca ha
na saMtApas tvayA kAryaH sOmitre mETilIM prati
dfzwam etat purA viprEH pitus te lakzmaRAgrataH
Bavizyati dfQaM rAmo duHKaprAyo 'lpasuKyavAn
tvAM cEva mETilIM cEva SatruGnaBaratO taTA
saMtyajizyati DarmAtmA kAlena mahatA mahAn
na tv idaM tvayi vaktavyaM sOmitre Barate 'pi vA
rAjYA vo 'vyAhftaM vAkyaM durvAsA yad uvAca ha
mahArAjasamIpe ca mama cEva nararzaBa
fziRA vyAhftaM vAkyaM vasizWasya ca saMniDO
fzes tu vacanaM SrutvA mAm Aha puruzarzaBaH
sUta na kva cid evaM te vaktavyaM janasaMniDO
tasyAhaM lokapAlasya vAkyaM tat susamAhitaH
nEva jAtv anftaM kuryAm iti me sOmya darSanam
sarvaTA nAsty avaktavyaM mayA sOmya tavAgrataH
yadi te SravaRe SradDA SrUyatAM raGunandana
yady apy ahaM narendreRa rahasyaM SrAvitaH purA
tac cApy udAharizyAmi dEvaM hi duratikramam
tac CrutvA BAzitaM tasya gamBIrArTapadaM mahat
taTyaM brUhIti sOmitriH sUtaM vAkyam aTAbravIt
taTA saMcoditaH sUto lakzmaRena mahAtmanA
tad vAkyam fziRA proktaM vyAhartum upacakrame
purA nAmnA hi durvAsA atreH putro mahAmuniH
vasizWasyASrame puRye sa vArzikyam uvAsa ha
tam ASramaM mahAtejAH pitA te sumahAyaSAH
puroDasaM mahAtmAnaM didfkzur agamat svayam
sa dfzwvA sUryasaMkASaM jvalantam iva tejasA
upavizwaM vasizWasya savye pArSve mahAmunim
tO munI tApasa SrezWO vinItas tv aByavAdayat
sa tAByAM pUjito rAjA svAgatenAsanena ca
pAdyena PalamUlES ca so 'py Aste muniBiH saha
tezAM tatropavizwAnAM tAs tAH sumaDurAH kaTAH
baBUvuH paramarzIRAM maDyAdityagate 'hani
tataH kaTAyAM kasyAM cit prAYjaliH pragraho nfpaH
uvAca taM mahAtmAnam atreH putraM tapoDanam
Bagavan kiM pramARena mama vaMSo Bavizyati
kimAyuS ca hi me rAmaH putrAS cAnye kimAyuzaH
rAmasya ca sutA ye syus tezAm AyuH kiyad Bavet
kAmyayA Bagavan brUhi vaMSasyAsya gatiM mama
tac CrutvA vyAhftaM vAkyaM rAjYo daSaraTasya tu
durvAsAH sumahAtejA vyAhartum upacakrame
ayoDyAyAH patI rAmo dIrGakAlaM Bavizyati
suKinaS ca samfdDAS ca Bavizyanty asya cAnujAH
kasmiMS cit karaRe tvAM ca mETilIM ca yaSasvinIm
saMtyajizyati DarmAtmA kAlena mahatA kila
daSavarzasahasraRi daSavarzaSatAni ca
rAmo rAjyam upAsitvA brahmalokaM gamizyati
samfdDEr hayameDES ca izwvA parapuraMjayaH
rAjavaMSAMS ca kAkutsTo bahUn saMsTApayizyati
sa sarvam aKilaM rAjYo vaMSasyAsya gatAgatam
AKyAya sumahAtejAs tUzRIm AsIn mahAdyutiH
tUzRIMBUte munO tasmin rAjA daSaraTas tadA
aBivAdya mahAtmAnO punar AyAt purottamam
etad vaco mayA tatra muninA vyAhftaM purA
SrutaM hfdi ca nikziptaM nAnyaTA tad Bavizyati
evaMgate na saMtApaM gantum arhasi rAGava
sItArTe rAGavArTe vA dfQo Bava narottama
tac CrutvA vyAhftaM vAkyaM sUtasya paramAdButam
praharzam atulaM leBe sADu sADv iti cAbravIt
tayoH saMvadator evaM sUtalakzmaRayoH paTi
astam arko gato vAsaM gomatyAM tAv aTozatuH
tatra tAM rajanIm uzya gomatyAM raGunandanaH
praBAte punar utTAya lakzmaRaH prayayO tadA
tato 'rDadivase prApte praviveSa mahAraTaH
ayoDyAM ratnasaMpUrRAM hfzwapuzwajanAvftAm
sOmitris tu paraM dEnyaM jagAma sumahAmatiH
rAmapAdO samAsAdya vakzyAmi kim ahaM gataH
tasyEvaM cintayAnasya BavanaM SaSisaMniBam
rAjasya paramodAraM purastAt samadfSyata
rAjYas tu BavanadvAri so 'vatIrya narottamaH
avAnmuKo dInamanAH prAviveSAnivAritaH
sa dfzwvA rAGavaM dInam AsInaM paramAsane
netrAByAm aSrupUrRAByAM dadarSAgrajam agrataH
jagrAha caraRO tasya lakzmaRo dInacetanaH
uvAca dInayA vAcA prAYjaliH susamAhitaH
AryasyAjYAM puraskftya visfjya janakAtmajAm
gaNgAtIre yaToddizwe vAlmIker ASrame SuBe
punar asmy Agato vIra pAdamUlam upAsitum
mA SucaH puruzavyAGra kAlasya gatir IdfSI
tvadviDA na hi Socanti sattvavanto manasvinaH
sarve kzayAntA nicayAH patanAntAH samucCrayAH
saMyogA viprayogAntA maraRAntaM ca jIvitam
Saktas tvam AtmanAtmAnaM vijetuM manasEva hi
lokAn sarvAMS ca kAkutsTa kiM punar duHKam IdfSam
nedfSezu vimuhyanti tvadviDAH puruzarzaBAH
yadarTaM mETilI tyaktA apavAdaBayAn nfpa
sa tvaM puruzaSArdUla DEryeRa susamAhitaH
tyajemAM durbalAM budDiM saMtApaM mA kuruzva ha
evam uktas tu kAkutsTo lakzmaRena mahAtmanA
uvAca parayA prItyA sOmitriM mitravatsalam
evam etan naraSrezWa yaTA vadasi lakzmaRa
paritozaS ca me vIra mama kAryAnuSAsane
nirvftiS ca kftA sOmya saMtApaS ca nirAkftaH
BavadvAkyEH sumaDurEr anunIto 'smi lakzmaRa
tataH sumantras tv Agamya rAGavaM vAkyam abravIt
ete nivAritA rAjan dvAri tizWanti tApasAH
BArgavaM cyavanaM nAma puraskftya maharzayaH
darSanaM te mahArAja codayanti kftatvarAH
prIyamARA naravyAGra yamunAtIravAsinaH
tasya tadvacanaM SrutvA rAmaH provAca Darmavit
praveSyantAM mahAtmAno BArgavapramuKA dvijAH
rAjYas tv AjYAM puraskftya dvAHsTo mUrDni kftAYjaliH
praveSayAm Asa tatas tApasAn saMmatAn bahUn
SataM samaDikaM tatra dIpyamAnaM svatejasA
pravizwaM rAjaBavanaM tApasAnAM mahAtmanAm
te dvijAH pUrRakalaSEH sarvatIrTAmbusatkftam
gfhItvA PalamUlaM ca rAmasyAByAharan bahu
pratigfhya tu tat sarvaM rAmaH prItipuraskftaH
tIrTodakAni sarvARi PalAni viviDAni ca
uvAca ca mahAbAhuH sarvAn eva mahAmunIn
imAny AsanamuKyAni yaTArham upaviSyatAm
rAmasya BAzitaM SrutvA sarva eva maharzayaH
bfsIzu rucirAKyAsu nizeduH kAYcanIzu te
upavizwAn fzIMs tatra dfzwvA parapuraMjayaH
prayataH prAYjalir BUtvA rAGavo vAkyam abravIt
kim AgamanakaryaM vaH kiM karomi tapoDanAH
AjYApyo 'haM maharzIRAM sarvakAmakaraH suKam
idaM rAjyaM ca sakalaM jIvitaM ca hfdi sTitam
sarvam etad dvijArTaM me satyam etad bravImi vaH
tasya tadvacanaM SrutvA sADuvAdo mahAn aBUt
fzIRAm ugratapasAM yamunAtIravAsinAm
UcuS ca te mahAtmAno harzeRa mahatAnvitAH
upapannaM naraSrezWa tavEva Buvi nAnyataH
bahavaH pArTivA rAjann atikrAntA mahAbalAH
kAryagOravam aSrutvA pratijYAM nAByarocayan
tvayA punar brAhmaRa gOravAd iyaM; kftvA pratijYA hy anavekzya kAraRam
kuruzva kartA hy asi nAtra saMSayo; mahABayAt trAtum fzIMs tvam arhasi
bruvadBir evam fziBiH kAkutsTo vAkyam abravIt
kiM kAryaM brUta BavatAM BayaM nASayitAsmi vaH
taTA vadati kAkutsTe Bargavo vAkyam abravIt
BayaM naH SfRu yan mUlaM deSasya ca nareSvara
pUrvaM kftayuge rAma dEteyaH sumahAbalaH
lolAputro 'Bavaj jyezWo maDur nAma mahAsuraH
brahmaRyaS ca SaraRyaS ca budDyA ca parinizWitaH
surES ca paramodArEH prItis tasyAtulABavat
sa maDur vIryasaMpanno Darme ca susamAhitaH
bahumAnAc ca rudreRa dattas tasyAdButo varaH
SUlaM SUlAd vinizkfzya mahAvIryaM mahApraBam
dadO mahAtmA suprIto vAkayM cEtad uvAca ha
tvayAyam atulo Darmo matprasAdAt kftaH SuBaH
prItyA paramayA yukto dadAmy AyuDam uttamam
yAvat surES ca viprES ca na viruDyer mahAsura
tAvac CUlaM tavedaM syAd anyaTA nASam ApnuyAt
yaS ca tvAm aBiyuYjIta yudDAya vigatajvaraH
taM SUlaM BasmasAt kftvA punar ezyati te karam
evaM rudrAd varaM labDvA BUya eva mahAsuraH
praRipatya mahAdevaM vAkyam etad uvAca ha
Bagavan mama vaMSasya SUlam etad anuttamam
Bavet tu satataM deva surARAm ISvaro hy asi
taM bruvARaM maDuM devaH sarvaBUtapatiH SivaH
pratyuvAca mahAdevo nEtad evaM Bavizyati
mA BUt te viPalA bARI matprAsAdakftA SuBA
BavataH putram ekaM tu SUlam etad gamizyati
yAvat karasTaH SUlo 'yaM Bavizyati sutasya te
avaDyaH sarvaBUtAnAM SUlahasto Bavizyati
evaM maDuvaraM labDvA devAt sumahad adButam
BavanaM cAsuraSrezWaH kArayAm Asa supraBam
tasya patnI mahABagA priyA kumBInasI hi yA
viSvAsayor apatyaM sA hy analAyAM mahApraBA
tasyAH putro mahAvIryo lavaRo nAma dAruRaH
bAlyAt praBfti duzwAtmA pApAny eva samAcarat
taM putraM durvinItaM tu dfzwvA duHKasamanvitaH
maDuH sa Sokam Apede na cEnaM kiM cid abravIt
sa vihAya imaM lokaM pravizwo varuRAlayam
SUlaM niveSya lavaRe varaM tasmE nyavedayat
sa praBAvena SUlasya dOrAtmyenAtmanas taTA
saMtApayati lokAMs trIn viSezeRa tu tApasAn
evaMpraBAvo lavaRaH SUlaM cEva taTAviDam
SrutvA pramARaM kAkutsTaM tvaM hi naH paramA gatiH
bahavaH pArTivA rAma BayArtEr fziBiH purA
aBayaM yAcitA vIra trAtAraM na ca vidmahe
te vayaM rAvaRaM SrutvA hataM sabalavAhanam
trAtAraM vidmahe rAma nAnyaM Buvi narADipam
tat paritrAtum icCAmo lavaRAd BayapIqitAH
taTokte tAn fzIn rAmaH pratyuvAca kftAYjaliH
kimAhAraH kimAcAro lavaRaH kva ca vartate
rAGavasya vacaH SrutvA fzayaH sarva eva te
tato nivedayAm Asur lavaRo vavfDe yaTA
AhAraH sarvasattvAni viSezeRa ca tApasAH
AcAro rOdratA nityaM vAso maDuvane sadA
hatvA daSasahasrARi siMhavyAGramfgadvipAn
mAnuzAMS cEva kurute nityam AhAram Ahnikam
tato 'parARi sattvAni KAdate sa mahAbalaH
saMhAre samanuprApte vyAditAsya ivAntakaH
tac CrutvA rAGavo vAkyam uvAca sa mahAmunIn
GAtayizyAmi tad rakzo vyapagacCatu vo Bayam
taTA tezAM pratijYAya munInAm ugratejasAm
sa BrAtFn sahitAn sarvAn uvAca raGunandanaH
ko hantA lavaRaM vIrAH kasyAMSaH sa viDIyatAm
Baratasya mahAbAhoH SatruGnasyATavA punaH
rAGaveREvam uktas tu Barato vAkyam abravIt
aham enaM baDizyAmi mamAMSaH sa viDIyatAm
Baratasya vacaH SrutvA SOryavIryasamanvitam
lakzmaRAvarajas tasTO hitvA sOvarRam Asanam
SatruGnas tv abravId vAkyaM praRipatya narADipam
kftakarmA mahAbAhur maDyamo raGunandanaH
AryeRa hi purA SUnyA ayoDyA rakzitA purI
saMtApaM hfdaye kftvA AryasyAgamanaM prati
duHKAni ca bahUnIha anuBUtAni pArTiva
SayAno duHKaSayyAsu nandigrAme mahAtmanA
PalamUlASano BUtvA jawAcIraDaras taTA
anuBUyedfSaM duHKam eza rAGavanandanaH
prezye mayi sTite rAjan na BUyaH kleSam ApnuyAt
taTA bruvati SatruGne rAGavaH punar abravIt
evaM Bavatu kAkutsTa kriyatAM mama SAsanam
rAjye tvAm aBizekzyAmi maGos tu nagare SuBe
niveSaya mahAbAho BarataM yady avekzase
SUras tvaM kftavidyaS ca samarTaH saMniveSane
nagaraM maDunA juzwaM taTA janapadAY SuBAn
yo hi vaMSaM samutpAwya pArTivasya punaH kzaye
na viDatte nfpaM tatra narakaM sa nigacCati
sa tvaM hatvA maDusutaM lavaRaM pApaniScayam
rAjyaM praSADi DarmeRa vAkyaM me yady avekzase
uttaraM ca na vaktavyaM SUra vAkyAntare mama
bAlena pUrvajasyAjYA kartavyA nAtra saMSayaH
aBizekaM ca kAkutsTa pratIcCasva mayodyatam
vasizWapramuKEr viprEr viDimantrapuraskftam
evam uktas tu rAmeRa parAM vrIqAm upAgataH
SatruGno vIryasaMpanno mandaM mandam uvAca ha
avaSyaM karaRIyaM ca SAsanaM puruzarzaBa
tava cEva mahABAga SAsanaM duratikramam
ayaM kAmakaro rAjaMs tavAsmi puruzarzaBa
evam ukte tu SUreRa SatruGnena mahAtmanA
uvAca rAmaH saMhfzwo lakzmaRaM BarataM taTA
saMBArAn aBizekasya AnayaDvaM samAhitAH
adyEva puruzavyAGram aBizekzyAmi durjayam
puroDasaM ca kAkutsTO nEgamAn ftvijas taTA
mantriRaS cEva me sarvAn AnayaDvaM mamAjYayA
rAjYaH SAsanam AjYAya taTAkurvan mahAraTaH
aBizekasamAramBaM puraskftya puroDasaM
pravizwA rAjaBavanaM puraMdara gfhopamam
tato 'Bizeko vavfDe SatruGnasya mahAtmanaH
saMpraharzakaraH SrImAn rAGavasya purasya ca
tato 'BiziktaM SatruGnam aNkam Aropya rAGavaH
uvAca maDurAM vARIM tejas tasyABipUrayan
ayaM Saras tv amoGas te divyaH parapuraMjayaH
anena lavaRaM sOmya hantAsi raGunandana
sfzwaH Saro 'yaM kAkutsTa yadA Sete mahArRave
svayamBUr ajito devo yaM nApaSyan surAsurAH
adfSyaH sarvaBUtAnAM tenAyaM hi SarottamaH
sfzwaH kroDABiBUtena vinASArTaM durAtmanoH
maDukOwaBayor vIra viGAte vartamAnayoH
srazwukAmena lokAMs trIMs tO cAnena hatO yuDi
anena SaramuKyena tato lokAMS cakAra saH
nAyaM mayA SaraH pUrvaM rAvaRasya vaDArTinA
muKaH SatruGna BUtAnAM mahAMs trAso Baved iti
yac ca tasya mahac CUlaM tryambakeRa mahAtmanA
dattaM SatruvinASAya maDor AyuDam uttamam
tat saMnikzipya Bavane pUjyamAnaM punaH punaH
diSaH sarvAH samAlokya prApnoty AhAram AtmanaH
yadA tu yudDam AkANkzan kaS cid enaM samAhvayet
tadA SUlaM gfhItvA tad Basma rakzaH karoti tam
sa tvaM puruzaSArdUla tam AyuDavivarjitam
apravizwapuraM pUrvaM dvAri tizWa DftAyuDaH
apravizwaM ca BavanaM yudDAya puruzarzaBa
AhvayeTA mahAbAho tato hantAsi rAkzasaM
anyaTA kriyamARe tu avaDyaH sa Bavizyati
yadi tv evaM kfte vIra vinASam upayAsyati
etat te sarvam AKyAtaM SUlasya ca viparyayam
SrImataH SitikaRWasya kftyaM hi duratikramam
evam uktvA tu kAkutsTaM praSasya ca punaH punaH
punar evAparaM vAkyam uvAca raGunandanaH
imAny aSvasahasrARi catvAri puruzarzaBa
raTAnAM ca sahasre dve gajAnAM Satam eva ca
antarApaRavITyaS ca nAnApaRyopaSoBitAH
anugacCantu SatruGna taTEva nawanartakAH
hiraRyasya suvarRasya ayutaM puruzarzaBa
gfhItvA gacCa SatruGna paryAptaDanavAhanaH
balaM ca suBftaM vIra hfzwapuzwam anuttamam
saMBAzya saMpradAnena raYjayasva narottama
na hy arTAs tatra tizWanti na dArA na ca bAnDavAH
suprIto Bftyavargas tu yatra tizWati rAGava
ato hfzwajanAkIrRAM prasTApya mahatIM camUm
eka eva DanuzpAnis tad gacCa tvaM maDor vanam
yaTA tvAM na prajAnAti gacCantaM yudDakANkziRam
lavaRas tu maDoH putras taTA gacCer aSaNkitaH
na tasya mftyur anyo 'sti kaScid Di puruzarzaBa
darSanaM yo 'BigacCeta sa vaDyo lavaRena hi
sa grIzme vyapayAte tu varzarAtra upasTite
hanyAs tvaM lavaRaM sOmya sa hi kAlo 'sya durmateH
maharzIMs tu puraskftya prayAntu tava sEnikAH
yaTA grIzmAvaSezeRa tareyur jAhnavIjalam
tataH sTApya balaM sarvaM nadItIre samAhitaH
agrato DanuzA sArDaM gacCa tvaM laGuvikrama
evam uktas tu rAmeRa SatruGnas tAn mahAbalAn
senAmuKyAn samAnIya tato vAkyam uvAca ha
ete vo gaRitA vAsA yatra yatra nivatsyaTa
sTAtavyaM cAviroDena yaTA bADA na kasya cit
taTA tAMs tu samAjYApya niryApya ca mahad balam
kOsalyAM ca sumitrAM ca kOkeyIM cAByavAdayat
rAmaM pradakziRaM kftvA SirasABipraRamya ca
rAReRa cAByanujYAtaH SatruGnaH SatrutApanaH
lakzmaRaM BarataM cEva praRipatya kftAYjaliH
puroDasaM vasizWaM ca SatruGnaH prayatAtmavAn
pradakziRam aTo kftvA nirjagAma mahAbalaH
prasTApya tad balaM sarvaM mAsamAtrozitaH paTi
eka evASu SatruGno jagAma tvaritas tadA
dvirAtram antare SUra uzya rAGavanandanaH
vAlmIker ASramaM puRyam agacCad vAsam uttamam
so 'BivAdya mahAtmAnaM vAlmIkiM munisattamam
kftAYjalir aTo BUtvA vAkyam etad uvAca ha
Bagavan vastum icCAmi guroH kftyAd ihAgataH
SvaH praBAte gamizyAmi pratIcIM vAruRIM diSam
SatruGnasya vacaH SrutvA prahasya munipuMgavaH
pratyuvaca mahAtmAnaM svAgataM te mahAyaSaH
svam ASramam idaM sOmya rAGavARAM kulasya ha
AsanaM pAdyam arGyaM ca nirviSaNkaH pratIcCa me
pratigfhya tataH pUjAM PalamUlaM ca Bojanam
BakzayAm Asa kAkutsTas tfptiM ca paramAM gataH
sa tu BuktvA mahAbAhur maharziM tam uvAca ha
pUrvaM yajYaviBUtIyaM kasyASramasamIpataH
tasya tadBAzitaM SrutvA vAlmIkir vAkyam abravIt
SatruGna SfRu yasyedaM baBUvAyatanaM purA
yuzmAkaM pUrvako rAjA sudAsasya mahAtmanaH
putro mitrasaho nAma vIryavAn atiDArmikaH
sa bAla eva sOdAso mfgayAm upacakrame
caYcUryamARaM dadfSe sa SUro rAkzasadvayam
SArdUlarUpiRO GorO mfgAn bahusahasraSaH
BakzayARAv asaMtuzwO paryAptiM ca na jagmatuH
sa tu tO rAkzasO dfzwvA nirmfgaM ca vanaM kftam
kroDena mahatAvizwo jaGAnEkaM mahezuRA
vinipAtya tam ekaM tu sOdAsaH puruzarzaBaH
vijvaro vigatAmarzo hataM rakzo 'ByavEkzata
nirIkzamARaM taM dfzwvA sahAyas tasya rakzasaH
saMtApam akarod GoraM sOdAsaM cedam abravIt
yasmAd anaparAdDaM tvaM sahAyaM mama jaGnivAn
tasmAt tavApu pApizWa pradAsyAmi pratikriyAm
evam uktvA tu taM rakzas tatrEvAntaraDIyata
kAlaparyAya yogena rAjA mitrasaho 'Bavat
rAjApi yajate yajYaM tasyASramasamIpataH
aSvameDaM mahAyajYaM taM vasizWo 'ByapAlayat
tatra yajYo mahAn AsId bahuvarza gaRAyutAn
samfdDaH parayA lakzmyA devayajYasamo 'Bavat
aTAvasAne yajYasya pUrvavEram anusmaran
vasizWarUpI rAjAnam iti hovAca rAkzasaH
adya yajYAvasAnAnte sAmizaM BojanaM mama
dIyatAm iti SIGraM vE nAtra kAryA vicAraRA
tac CrutvA vyAhftaM vAkyaM rakzasA kAmarUpiRA
BakzasaMskArakuSalam uvAca pfTivIpatiH
havizyaM sAmizaM svAdu yaTA Bavati Bojanam
taTA kuruzva SIGraM vE parituzyed yaTA guruH
SAsanAt pArTivendrasya sUdaH saMBrAntamAnasaH
sa ca rakzaH punas tatra sUdavezam aTAkarot
sa mAnuzam aTo mAMsaM pArTivAya nyavedayat
idaM svAduhavizyaM ca sAmizaM cAnnam Ahftam
sa BojanaM vasizWAya patnyA sArDam upAharat
madayantyA naravyAGra sAmizaM rakzasA hftam
jYAtvA tadAmizaM vipro mAnuzaM BojanAhftam
kroDena mahatAvizwo vyAhartum upacakrame
yasmAt tvaM BojanaM rAjan mamEtad dAtum icCasi
tasmAd Bojanam etat te Bavizyati na saMSayaH
sa rAjA saha patnyA vE praRipatya muhur muhuH
punar vasizWaM provAca yad uktaM brahmarUpiRA
tac CrutA pArTivendrasya rakzasA vikftaM ca tat
punaH provAca rAjAnaM vasizWaH puruzarzaBam
mayA rozaparItena yad idaM vyAhftaM vacaH
nEtac CakyaM vfTA kartuM pradAsyAmi ca te varam
kAlo dvAdaSa varzARi SApasyAsya Bavizyati
matprasAdAc ca rAjendra atItaM na smarizyasi
evaM sa rAjA taM SApam upaBujyArimardanaH
pratileBe punA rAjyaM prajAS cEvAnvapAlayat
tasya kalmAzapAdasya yajYasyAyatanaM SuBam
ASramasya samIpe 'smin yasmin pfcCasi rAGava
tasya tAM pArTivendrasya kaTAM SrutvA sudAruRam
viveSa parRaSAlAyAM maharzim aBivAdya ca
yAm eva rAtriM SatruGna parRaSAlAM samAviSat
tAm eva rAtriM sItApi prasUtA dArakadvayam
tato 'rDarAtrasamaye bAlakA munidArakAH
vAlmIkeH priyam AcaKyuH sItAyAH prasavaM SuBam
tasya rakzAM mahAtejaH kuru BUtavinASinIm
tezAM tad vacanaM SrutvA munir harzam upAgamat
BUtaGnIM cAkarot tAByA rakzAM rakzovinASinIm
kuSamuzwim upAdAya lavaM cEva tu sa dvijaH
vAlmIkiH pradadO tAByAM rakzAM BUtavinASinIm
yas tayoH pUrvajo jAtaH sa kuSEr mantrasaMskftEH
nirmArjanIyas tu Bavet kuSa ity asya nAmataH
yaS cAparo Bavet tAByAM lavena susamAhitaH
nirmArjanIyo vfdDABir lavaS ceti sa nAmataH
evaM kuSalavO nAmnA tAv uBO yamajAtakO
matkftaByAM ca namAByAM KyAtiyuktO BavizyataH
te rakzAM jagfhus tAM ca munihastAt samAhitAH
akurvaMS ca tato rakzAM tayor vigatakalmazAH
taTA tAM kriyamARAM tu rakzAM gotraM ca nAma ca
saMkIrtanaM ca rAmasya sItAyAH prasavO SuBO
arDarAtre tu SatruGnaH SuSrAva sumahat priyam
parRaSAlAM gato rAtrO dizwyA dizwyeti cAbravIt
taTa tasya prahfzwasya SatruGnasya mahAtmanaH
vyatItA vArzikI rAtriH SrAvaRI laGuvikramA
praBAte tu mahAvIryaH kftvA pOrvAhRikaM kramam
muniM prAYjalir Amantrya prAyAt paScAnmuKaH punaH
sa gatvA yamunAtIraM saptarAtrozitaH paTi
fzIRAM puRyakIrtInAm ASrame vAsam aByayAt
sa tatra muniBiH sArDaM BArgavapramuKEr nfpaH
kaTABir bahurUpABir vAsaM cakre mahAyaSAH
aTa rAtryAM pravfttAyAM SatruGno Bfgunandanam
papracCa cyavanaM vipraM lavaRasya balAbalam
SUlasya ca balaM brahman ke ca pUrvaM nipAtitAH
anena SUlamuKena dvandvayudDam upAgatAH
tasya tadBAzitaM SrutvA SatruGnasya mahAtmanaH
pratyuvAca mahAtejAS cyavano raGunandanam
asaMKyeyAni karmARi yAny asya puruzarzaBa
ikzvAkuvaMSapraBave yad vfttaM tac CfRuzva me
ayoDyAyAM purA rAjA yuvanASvasuto balI
mAnDatA iti viKyAtas trizu lokezu vIryavAn
sa kftvA pfTivIM kftsnAM SAsane pfTivIpatiH
suralokam aTo jetum udyogam akaron nfpaH
indrasya tu BayaM tIvraM surARAM ca mahAtmanAm
mAnDAtari kftodyoge devalokajigIzayA
arDAsanena Sakrasya rAjyArDena ca pArTivaH
vandyamAnaH suragaREH pratijYAm aDyarohata
tasya pApam aBiprAyaM viditvA pAkaSAsanaH
sAntvapUrvam idaM vAkyam uvAca yuvanASvajam
rAjA tvaM mAnuzaM loke na tAvat puruzarzaBa
akftvA pfTivIM vaSyAM devarAjyam ihecCasi
yadi vIra samagrA te medinI niKilA vaSe
devarAjyaM kuruzveha saBftyabalavAhanaH
indram evaM bruvARaM tu mAnDAtA vAkyam abravIt
kva me SakrapratihataM SAsanaM pfTivItale
tam uvAca sahasrAkzo lavaRo nAma rAkzasaH
maDuputro maDuvane nAjYAM te kurute 'naGa
tac CrutvA vipriyaM GoraM sahasrAkzeRa BAzitam
vrIqito 'vANmuKo rAjA vyAhartuM na SaSAka ha
Amantrya tu sahasrAkzaM hriyA kiM cid avANmuKaH
punar evAgamac CrImAn imaM lokaM nareSvaraH
sa kftvA hfdaye 'marzaM saBftyabalavAhanaH
AjagAma maDoH putraM vaSe kartum aninditaH
sa kANkzamARo lavaRaM yudDAya puruzarzaBaH
dUtaM saMprezayAm Asa sakASaM lavaRasya saH
sa gatvA vipriyARy Aha bahUni maDunaH sutam
vadantam evaM taM dUtaM BakzayAm Asa rAkzasaH
cirAyamARe dUte tu rAjA kroDasamanvitaH
ardayAm Asa tad rakzaH SaravfzwyA samantataH
tataH prahasya lavaRaH SUlaM jagrAha pARinA
vaDAya sAnubanDasya mumocAyuDam uttamam
tac CUlaM dIpyamAnaM tu saBftyabalavAhanam
BasmIkftya nfpaM BUyo lavaRasyAgamat karam
evaM sa rAjA sumahAn hataH sabalavAhanaH
SUlasya ca balaM vIra aprameyam anuttamam
SvaH praBAte tu lavaRaM vaDizyasi na saMSayaH
agfhItAyuDaM kzipraM Druvo hi vijayas tava
kaTAM kaTayatAM tezAM jayaM cAkANkzatAM SuBam
vyatItA rajanI SIGraM SatruGnasya mahAtmanaH
tataH praBAte vimale tasmin kAle sa rAkzasaH
nirgatas tu purAd vIro BakzAhArapracoditaH
etasminn antare SUraH SatruGno yamunAM nadIm
tIrtvA maDupuradvAri DanuzpARir atizWata
tato 'rDadivase prApte krUrakarmA sa rAkzasaH
AgacCad bahusahasraM prARinAm udvahan Baram
tato dadarSa SatruGnaM sTitaM dvAri DftAyuDam
tam uvAca tato rakzaH kim anena karizyasi
IdfSAnAM sahasrARi sAyuDAnAM narADama
BakzitAni mayA rozAt kAlam AkANkzase nu kim
AhAraS cApy asaMpUrRo mamAyaM puruzADama
svayaM pravizwo nu muKaM kaTam AsAdya durmate
tasyEvaM BAzamARasya hasataS ca muhur muhuH
SatruGno vIryasaMpanno rozAd aSrURy avartayat
tasya rozABiBUtasya SatruGnasya mahAtmanaH
tejomayA marIcyas tu sarvagAtrEr vinizpatan
uvAca ca susaMkrudDaH SatruGnas taM niSAcaram
yodDum icCAmi durbudDe dvandvayudDaM tvayA saha
putro daSaraTasyAhaM BrAtA rAmasya DImataH
SatruGno nAma SatruGno vaDAkANkzI tavAgataH
tasya me yudDakAmasya dvandvayudDaM pradIyatAm
Satrus tvaM sarvajIvAnAM na me jIvan gamizyasi
tasmiMs taTA bruvARe tu rAkzasaH prahasann iva
pratyuvAca naraSrezWaM dizwyA prApto 'si durmate
mama mAtfzvasur BrAtA rAvaRo nAma rAkzasaH
hato rAmeRa durbudDe strIhetoH puruzADama
tac ca sarvaM mayA kzAntaM rAvaRasyA kulakzayam
avajYAM purataH kftvA mayA yUyaM viSezataH
na hatAS ca hi me sarve pariBUtAs tfRaM yaTA
BUtaS cEva BavizyAS ca yUyaM ca puruzADamAH
tasya te yudDakAmasyA yudDaM dAsyAmi durmate
IpsitaM yAdfSaM tuByaM sajjaye yAvad AyuDam
tam uvAcATa SatruGna kva me jIvan gamizyasi
durbalo 'py AgataH Satrur na moktavyaH kftAtmanA
yo hi viklavayA budDyA prasaraM Satrave dadO
sa hato mandabudDitvAd yaTA kApuruzas taTA
tac CrutvA BAzitaM tasya SatruGnasya mahAtmanaH
kroDam AhArayat tIvraM tizWa tizWeti cAbravIt
pARO pARiM vinizpizya dantAn kawakawAyya ca
lavaRo raGuSArdUlam AhvayAm Asa cAsakft
taM bruvARaM taTA vAkyaM lavaRaM Goravikramam
SatruGno deva SatruGna idaM vacanam abravIt
SatruGno na tadA jAto yadAnye nirjitAs tvayA
tad adya bARABihato vraja taM yamasAdanam
fzayo 'py adya pApAtman mayA tvAM nihataM raRe
paSyantu viprA vidvAMsas tridaSA iva rAvaRam
tvayi madbARanirdagDe patite 'dya niSAcara
puraM janapadaM cApi kzemam etad Bavizyati
adya madbAhunizkrAntaH Saro vajraniBAnanaH
pravekzyate te hfdayaM padmam aMSur ivArkajaH
evam ukto mahAvfkzaM lavaRaH kroDamUrCitaH
SatruGnorasi cikzepa taM SUraH SataDAcCinat
tad dfzwvA viPalaM karma rAkzasaH punar eva tu
pAdapAn subahUn gfhya SatruGne vyasfjad balI
SatruGnaS cApi tejasvI vfkzAn Apatato bahUn
triBiS caturBir ekEkaM cicCeda nataparvaBiH
tato bARamayaM varzaM vyasfjad rAkzasor asi
SatruGno vIryasaMpanno vivyaTe na ca rAkzasaH
tataH prahasya lavaRo vfkzam utpAwya lIlayA
Sirasy aByahanac CUraM srastANgaH sa mumoha vE
tasmin nipatite vIre hAhAkAro mahAn aBUt
fzIRAM deva saMGAnAM ganDarvApsarasAm api
tam avajYAya tu hataM SatruGnaM Buvi pAtitam
rakzo labDAntaram api na viveSa svam Alayam
nApi SUlaM prajagrAha taM dfzwvA Buvi pAtitam
tato hata iti jYAtvA tAn BakzAn samudAvahat
muhUrtAl labDasaMjYas tu punas tasTO DftAyuDaH
SatruGno rAkzasadvAri fziBiH saMprapUjitaH
tato divyam amoGaM taM jagrAha Saram uttamam
jvalantaM tejasA GoraM pUrayantaM diSo daSa
vajrAnanaM vajravegaM merumandara gOravam
nataM parvasu sarvezu saMyugezv aparAjitam
asfkcandanadigDANgaM cArupatraM patatriRam
dAnavendrAcalendrARAm asurARAM ca dAruRam
taM dIptam iva kAlAgniM yugAnte samupasTite
dfzwvA sarvARi BUtAni paritrAsam upAgaman
sadevAsuraganDarvaM samuniM sApsarogaRam
jagad Di sarvam asvasTaM pitAmaham upasTitam
UcuS ca devadeveSaM varadaM prapitAmaham
kaccil lokakzayo deva prApto vA yugasaMkayaH
nedfSaM dfzwapUrvaM na SrutaM vA prapitAmaha
devAnAM BayasaMmoho lokAnAM saMkzayaH praBo
tezAM tad vacanaM SrutvA brahmA lokapitAmanaH
BayakAraRam Acazwe devAnAm aBayaMkaraH
vaDAya lavaRasyAjO SaraH SatruGnaDAritaH
tejasA yasya sarve sma saMmUQAH surasattamAH
ezo hi pUrvaM devasya lokakartuH sanAtanaH
Saras tejomayo vatsA yena vE Bayam Agatam
eza vE kEwaBasyArTe maDunaS ca mahASaraH
sfzwo mahAtmanA tena vaDArTaM dEtyayos tayoH
evam etaM prajAnIDvaM vizRos tejomayaM Saram
ezA cEva tanuH pUrvA vizRos tasya mahAtmanaH
ito gacCatA paSyaDvaM vaDyamAnaM mahAtmanA
rAmAnujena vIreRa lavaRaM rAkzasottamam
tasya te devadevasya niSamya maDurAM giram
Ajagmur yatra yuDyete SatruGnalavaRAv uBO
taM SaraM divyasaMkASaM SatruGnakaraDAritam
dadfSuH sarvaBUtAni yugAntAgnim ivotTitam
AkASam AvftaM dfzwvA devEr hi raGunandanaH
siMhanAdaM muhuH kftvA dadarSa lavaRaM punaH
AhUtaS ca tatas tena SatruGnena mahAtmanA
lavaRaH kroDasaMyukto yudDAya samupasTitaH
AkarRAt sa vikfzyATa tad Danur DanvinAM varaH
sa mumoca mahAbARaM lavaRasya mahorasi
uras tasya vidAryASu praviveSa rasAtalam
gatvA rasAtalaM divyaM Saro vibuDapUjitaH
punar evAgamat tUrRam ikzvAkukulanandanam
SatruGnaSaranirBinno lavaRaH sa niSAcaraH
papAta sahasA BUmO vajrAhata ivAcalaH
tac ca divyaM mahac CUlaM hate lavaRarAkzase
paSyatAM sarvaBUtAnAM rudrasya vaSam anvagAt
ekezupAtena BayaM nihatya; lokatrayasyAsya raGupravIraH
vinirbaBAv udyatacApabARas; tamaH praRudyeva sahasraraSmiH
hate tu lavaRe devAH sendrAH sAgnipurogamAH
UcuH sumaDurAM vARIM SatruGnAM SatrutApanam
dizwyA te vijayo vatsa dizwya lavaRarAkzasaH
hataH puruzaSArdUlavaraM varaya rAGava
varadAH sma mahAbAho sarva eva samAgatAH
vijayAkANkziRas tuByam amoGaM darSanaM hi naH
devAnAM BAzitaM SrutvA SUro mUrDni kftAYjaliH
pratyuvAca mahAbAhuH SatruGnaH prayatAtmavAn
imAM maDupurIM ramyAM maDurAM deva nirmitAm
niveSaM prapnuyAM SIGram eza me 'stu varo mataH
taM devAH prItamanaso bAQam ity eva rAGavam
Bavizyati purI ramyA SUrasenA na saMSayaH
te taToktvA mahAtmAno divam Aruruhus tadA
SatruGno 'pi mahAtejAs tAM senAM samupAnayat
sA sena SIGram AgacCac CrutvA SatruGnaSAsanam
niveSanaM ca SatruGnaH SAsanena samAraBat
sA purI divyasaMkASA varze dvAdaSame SuBA
nivizwA SUrasenAnAM vizayaS cAkutoBayaH
kzetrARi sasya yuktAni kAle varzati vAsavaH
arogA vIrapuruzA SatruGnaBujapAlitA
arDacandrapratIkASA yamunAtIraSoBitA
SoBitA gfhamuKyES ca SoBitA catvarApaREH
yac ca tena mahac CUnyaM lavaRena kftaM purA
SoBayAm Asa tad vIro nAnApaRyasamfdDiBiH
tAM samfdDAM samfdDArTaH SatruGno BaratAnujaH
nirIkzya paramaprItaH paraM harzam upAgamat
tasya budDiH samutpannA niveSya maDurAM purIm
rAmapAdO nirIkzeyaM varze dvAdaSame SuBe
tato dvAdaSame varze SatruGno rAmapAlitAm
ayoDyAM cakame gantum alpaBftyabalAnugaH
mantriRo balamuKyAMS ca nivartya ca puroDasaM
jagAma raTamuKyena hayayuktena BAsvatA
sa gatvA gaRitAn vAsAn saptAzwO raGunandanaH
ayoDyAm agamat tUrRaM rAGavotsukadarSanaH
sa praviSya purIM ramyAM SrImAn ikzvAkunandanaH
praviveSa mahAbAhur yatra rAmo mahAdyutiH
so 'BivAdya mahAtmAnaM jvalantam iva tejasA
uvAca prAYjalir BUtvA rAmaM satyaparAkramam
yad AjYaptaM mahArAja sarvaM tat kftavAn aham
hataH sa lavaRaH pApaH purI sA ca niveSitA
dvAdaSaM ca gataM varzaM tvAM vinA raGunandana
notsaheyam ahaM vastuM tvayA virahito nfpa
sa me prasAdaM kAkutsTa kuruzvAmitavikrama
mAtfhIno yaTA vatsas tvAM vinA pravasAmy aham
evaM bruvARaM SatruGnaM parizvajyedam abravIt
mA vizAdaM kfTA vIra nEtat kzatriya cezwitam
nAvasIdanti rAjAno vipravAsezu rAGava
prajAS ca paripAlyA hi kzatraDarmeRa rAGava
kAle kAle ca mAM vIra ayoDyAm avalokitum
AgacCa tvaM naraSrezWa gantAsi ca puraM tava
mamApi tvaM sudayitaH prAREr api na saMSayaH
avaSyaM karaRIyaM ca rAjyasya paripAlanam
tasmAt tvaM vasa kAkutsTa paYcarAtraM mayA saha
UrDvaM gantAsi maDurAM saBftyabalavAhanaH
rAmasyEtad vacaH SrutvA DarmayuktaM mano'nugam
SatruGno dInayA vAcA bAQam ity eva cAbravIt
sa paYcarAtraM kAkutsTo rAGavasya yaTAjYayA
uzya tatra mahezvAso gamanAyopacakrame
Amantrya tu mahAtmAnaM rAmaM satyaparAkramam
BarataM lakzmaRaM cEva mahAraTam upAruhat
dUraM tAByAm anugato lakzmaRena mahAtmanA
Baratena ca SatruGno jagAmASu purIM tadA
prasTApya tu sa SatruGnaM BrAtfByAM saha rAGavaH
pramumoda suKI rAjyaM DarmeRa paripAlayan
tataH katipayAhaHsu vfdDo jAnapado dvijaH
SavaM bAlam upAdAya rAjadvAram upAgamat
rudan bahuviDA vAcaH snehAkzarasamanvitAH
asakft putraputreti vAkyam etad uvAca ha
kiM nu me duzkftaM karma pUrvaM dehAntare kftam
yad ahaM putram ekaM tvAM paSyAmi niDanaM gatam
aprAptayOvanaM bAlaM paYcavarzasamanvitam
akAle kAlam ApannaM duHKAya mama putraka
alpEr ahoBir niDanaM gamizyAmi na saMSayaH
ahaM ca jananI cEva tava Sokena putraka
na smarAmy anftaM hy uktaM na ca hiMsAM smarAmy aham
kena me duzkftenAdya bAla eva mamAtmajaH
akftvA pitfkAryARi nIto vEvasvatakzayam
nedfSaM dfzwapUrvaM me SrutaM vA GoradarSanam
mftyur aprAptakAlAnAM rAmasya vizaye yaTA
rAmasya duzkftaM kiM cin mahad asti na saMSayaH
tvaM rAjaY jIvayasvEnaM bAlaM mftyuvaSaM gatam
BrAtfBiH sahito rAjan dIrGam Ayur avApnuhi
uzitAH sma suKaM rAjye tavAsmin sumahAbala
saMpraty anATo vizaya ikzvAkURAM mahAtmanAm
rAmaM nATam ihAsAdya bAlAntakaraRaM nfpam
rAjadozEr vipadyante prajA hy aviDipAlitAH
asadvftte tu nfpatAv akAle mriyate janaH
yadA purezv ayuktAni janA janapadeSu ca
kurvate na ca rakzAsti tadAkAlakftaM Bayam
savyaktaM rAjadozo 'yaM Bavizyati na saMSayaH
pure janapade vApi tadA bAlavaDo hy ayam
evaM bahuviDEr vAkyEr nindayAno muhur muhuH
rAjAnaM duHKasaMtaptaH sutaM tam upagUhati
taTA tu karuRaM tasya dvijasya paridevitam
SuSrAva rAGavaH sarvaM duHKaSokasamanvitam
sa duHKena susaMtapto mantriRaH samupAhvayat
vasizWaM vAmadevaM ca BrAtFMS ca sahanEgamAn
tato dvijA vasizWena sArDam azwO praveSitAH
rAjAnaM devasaMkASaM varDasveti tato 'bruvan
mArkaRqeyo 'Ta mOdgalyo vAmadevaS ca kASyapaH
kAtyAyano 'Ta jAbAlir gOtamo nAradas taTA
ete dvijarzaBAH sarve AganezUpaveSitAH
mantriRo nEgamAS cEva yaTArham anukUlataH
tezAM samupavizwAnAM sarvezAM dIptatejasAm
raGavaH sarvam Acazwe dvijo yasmAt praroditi
tasya tadvacanaM SrutvA rAjYo dInasya nAradaH
pratyuvAca SuBaM vAkyam fzIRAM saMniDO nfpam
SfRu rAjan yaTAkAle prApto 'yaM bAlasaMkzayaH
SrutvA kartavyatAM vIra kuruzva raGunandana
purA kftayuge rAma brAhmaRA vE tapasvinaH
abrAhmaRas tadA rAjan na tapasvI kaTaM cana
tasmin yuge prajvalite brahmaBUte anAvfte
amftyavas tadA sarve jajYire dIrGadarSinaH
tatas tretAyugaM nAma mAnavAnAM vapuzmatAm
kzatriyA yatra jAyante pUrveRa tapasAnvitAH
vIryeRa tapasA cEva te 'DikAH pUrvajanmani
mAnavA ye mahAtmAnas tasmiMs tretAyuge yuge
brahmakzatraM tu tat sarvaM yat pUrvam aparaM ca yat
yugayor uBayor AsIt samavIryasamanvitam
apaSyantas tu te sarve viSezam aDikaM tataH
sTApanaM cakrire tatra cAturvarRyasya sarvataH
aDarmaH pAdam ekaM tu pAtayat pfTivItale
aDarmeRa hi saMyuktAs tena mandABavan dvijAH
tataH prAduzkftaM pUrvam AyuzaH parinizWitam
SuBAny evAcaraMl lokAH satyaDarmaparAyaRAH
tretAyuge tv avartanta brAhmaRAH kzatriyaS ca ye
tapo 'tapyanta te sarve SuSrUzAm apare janAH
sa DarmaH paramas tezAM vESyaSUdram aTAgamat
pUjAM ca sarvavarRAnAM SUdrAS cakrur viSezataH
tataH pAdam aDarmasya dvitIyam avatArayat
tato dvAparasaMKyA sA yugasya samajAyata
tasmin dvAparasaMKye tu vartamAne yugakzaye
aDarmaS cAnftaM cEva vavfDe puruzarzaBa
tasmin dvAparasaMKyAte tapo vESyAn samAviSat
na SUdro laBate Darmam ugraM taptaM nararzaBa
hInavarRo naraSrezWa tapyate sumahat tapaH
BavizyA SUdrayonyAM hi tapaScaryA kalO yuge
aDarmaH paramo rAma dvApare SUdraDAritaH
sa vE vizayaparyante tava rAjan mahAtapAH
SUdras tapyati durbudDis tena bAlavaDo hy ayam
yo hy aDarmam akAryaM vA vizaye pArTivasya hi
karoti rAjaSArdUla pure vA durmatir naraH
kzipraM hi narakaM yAti sa ca rAjA na saMSayaH
sa tvaM puruzaSArdUla mArgasva vizayaM svakam
duzkftaM yatra paSyeTAs tatra yatnaM samAcara
evaM te DarmavfdDiS ca nfRAM cAyurvivarDanam
Bavizyati naraSrezWa bAlasyAsya ca jIvitam
nAradasya tu tad vAkyaM SrutvAmftamayaM yaTA
praharzam atulaM leBe lakzmaRaM cedam abravIt
gacCa sOmya dvijaSrezWaM samASvAsaya lakzmaRa
bAlasya ca SarIraM tat tEladroRyAM niDApaya
ganDES ca paramodArEs tElES ca susuganDiBiH
yaTA na kzIyate bAlas taTA sOmya viDIyatAm
yaTA SarIre bAlasya guptasyAklizwakarmaRaH
vipattiH pariBedo vA Baven na ca taTA kuru
taTA saMdiSya kAkutsTo lakzmaRaM SuBalakzaRam
manasA puzpakaM daDyAv AgacCeti mahAyaSAH
iNgitaM sa tu vijYAya puzpako hemaBUzitaH
AjagAma muhUrtena saMpIpaM rAGavasya vE
so 'bravIt praRato BUtvA ayam asmi narADipa
vaSyas tava mahAbAho kiMkaraH samupasTitaH
BAzitaM ruciraM SrutvA puzpakasya narADipaH
aBivAdya maharzIs tAn vimAnaM so 'Dyarohata
Danur gfhItvA tURIM ca KagdaM ca rucirapraBam
nikzipya nagare vIrO sOmitriBaratAv uBO
prAyAt pratIcIM sa marUn vicinvaMS ca samantataH
uttarAm agamac CrImAn diSaM himavadAvftam
apaSyamAnas tatrApi svalpam apy aTa duzkftam
pUrvAm api diSaM sarvAm aTApaSyan narADipaH
dakziRAM diSam AkrAmat tato rAjarzinandanaH
SEvalasyottare pArSve dadarSa sumahat saraH
tasmin sarasi tapyantaM tApasaM sumahat tapaH
dadarSa rAGavaH SrImAMl lambamAnam aDo muKam
aTEnaM samupAgamya tapyantaM tapa uttamam
uvAca rAGavo vAkyaM Danyas tvam asi suvrata
kasyAM yonyAM tapovfdDavartase dfQavikrama
kOtUhalAt tvAM pfcCAmi rAmo dASaraTir hy aham
manIzitas te ko nv arTaH svargalABo varASrayaH
yam aSritya tapas taptaM Srotum icCAmi tApasa
brAhmaRo vAsi BadraM te kzatriyo vAsi durjayaH
vESyo vA yadi vA SUdraH satyam etad bravIhi me
tasya tadvacanaM SrutvA rAmasyAklizwakarmaRaH
avAkSirAs taTABUto vAkyam etad uvAca ha
SUdrayonyAM prasUto 'smi tapa ugraM samAsTitaH
devatvaM prArTaye rAma saSarIro mahAyaSaH
na miTyAhaM vade rAjan devalokajigIzayA
SUdraM mAM vidDi kAkutsTa SambUkaM nAma nAmataH
BAzatas tasya SUdrasya KaqgaM surucirapraBam
nizkfzya koSAd vimalaM SiraS cicCeda rAGavaH
tasmin muhUrte bAlo 'sO jIvena samayujyata
tato 'gastyASramapadaM rAmaH kamalalocanaH
sa gatvA vinayenEva taM natvA mumude suKI
so 'BivAdya mahAtmAnaM jvalantam iva tejasA
AtiTyaM paramaM prApya nizasAda narADipaH
tam uvAca mahAtejAH kumBayonir mahAtapAH
svAgataM te naraSrezWa dizwyA prApto 'si rAGava
tvaM me bahumato rAma guREr bahuBir uttamEH
atiTiH pUjanIyaS ca mAma rAjan hfdi sTitaH
surA hi kaTayanti tvAm AgataM SUdraGAtinam
brAhmaRasya tu DarmeRa tvayA jIvApitaH sutaH
uzyatAM ceha rajanIM sakASe mama rAGava
praBAte puzpakeRa tvaM gantA svapuram eva hi
idaM cABaraRaM sOmya nirmitaM viSvakarmaRA
divyaM divyena vapuzA dIpyamAnaM svatejasA
pratigfhRIzva kAkutsTa matpriyaM kuru rAGava
dattasya hi punar dAnaM sumahat Palam ucyate
tasmAt pradAsye viDivat tat pratIcCa nararzaBa
tad rAmaH pratijagrAha munes tasya mahAtmanaH
divyam ABaraRaM citraM pradIptam iva BAskaram
pratigfhya tato rAmas tad ABaraRam uttamam
AgamaM tasya divyasya prazwum evopacakrame
atyadButam idaM brahman vapuzA yuktam uttamam
kaTaM BagavatA prAptaM kuto vA kena vAhftam
kutUhalatayA brahman pfcCAmi tvAM mahAyaSaH
AScaryARAM bahUnAM hi niDiH paramako BavAn
evaM bruvati kAkutsTe munir vAkyam aTAbravIt
SfRu rAma yaTAvfttaM purA tretAyuge gate
purA tretAyuge hy AsId araRyaM bahuvistaram
samantAd yojanaSataM nirmfgaM pakzivarjitam
tasmin nirmAnuze 'raRye kurvARas tapa uttamam
aham AkramituM SOmya tad araRyam upAgamam
tasya rUpam araRyasya nirdezwuM na SaSAka ha
PalamUlEH suKAsvAdEr bahurUpES ca pAdapEH
tasyAraRyasya maDye tu saro yojanam Ayatam
padmotpalasamAkIrRaM samatikrAntaSEvalam
tad AScaryam ivAtyarTaM suKAsvAdam anuttamam
arajaskaM taTAkzoByaM SrImatpakzigaRAyutam
tasmin saraHsamIpe tu mahad adButam ASramam
purARaM puRyam atyarTaM tapasvijanavarjitam
tatrAham avasaM rAtriM nEdAGIM puruzarzaBa
praBAte kAlyam utTAya saras tad upacakrame
aTApaSyaMH SavaM tatra supuzwam ajaraM kva cit
tizWantaM parayA lakzmyA tasmiMs toyASaye nfpa
tam arTaM cintayAno 'haM muhUrtaM tatra rAGava
vizWito 'smi sarastIre kiM nv idaM syAd iti praBo
aTApaSyaM muhUrtAt tu divyam adButadarSanam
vimAnaM paramodAraM haMsayuktaM manojavam
atyarTaM svargiRaM tatra vimAne raGunandana
upAste 'psarasAM vIra sahasraM divyaBUzaRam
gAnti geyAni ramyARi vAdayanti taTAparAH
paSyato me tadA rAma vimAnAd avaruhya ca
taM SavaM BakzayAm Asa sa svargI raGunandana
tato BuktvA yaTAkAmaM mAMsaM bahu ca suzWu ca
avatIrya saraH svargI saMsprazwum upacakrame
upaspfSya yaTAnyAyaM sa svargI puruzarzaBa
AroQum upacakrAma vimAnavaram uttamam
tam ahaM devasaMkASam Arohantam udIkzya vE
aTAham abruvaM vAkyaM tam eva puruzarzaBa
ko BavAn devasaMkASa AhAraS ca vigarhitaH
tvayAyaM Bujyate sOmya kiM karTaM vaktum arhasi
AScaryam IdfSo BAvo BAsvaro devasaMmataH
AhAro garhitaH sOmya Srotum icCAmi tattvataH
BuktvA tu BAzitaM vAkyaM mama rAma SuBAkzaram
prAYjaliH pratyuvAcedaM sa svargI raGunandana
SfRu brahman yaTAvfttaM mamEtat suKaduHKayoH
duratikramaRIyaM hi yaTA pfcCasi mAM dvija
purA vEdarBako rAjA pitA mama mahAyaSAH
sudeva iti viKyAtas trizu lokezu vIryavAn
tasya putradvayaM brahman dvAByAM strIByAm ajAyata
ahaM Sveta iti KyAto yavIyAn suraTo 'Bavat
tataH pitari svaryAte pOrA mAm aByazecayan
tatrAhaM kftavAn rAjyaM DarmeRa susamAhitaH
evaM varzasahasrARi samatItAni suvrata
rAjyaM kArayato brahman prajA DarmeRa rakzataH
so 'haM nimitte kasmiMS cid vijYAtAyur dvijottama
kAlaDarmaM hfdi nyasya tato vanam upAgamam
so 'haM vanam idaM durgaM mfgapakzivivarjitam
tapaS cartuM pravizwo 'smi samIpe sarasaH SuBe
BrAtaraM suraTaM rAjye aBizicya narADipam
idaM saraH samAsAdya tapas taptaM mayA ciram
so 'haM varzasahasrARi tapas trIRi mahAmune
taptvA suduzkaraM prApto brahmalokam anuttamam
tato mAM svargasaMsTaM vE kzutpipAse dvijottama
bADete paramodAra tato 'haM vyaTitendriyaH
gatvA triBuvaRaSrezWaM pitAmaham uvAca ha
Bagavan brahmaloko 'yaM kzutpipAsAvivarjitaH
kasyeyaM karmaRaH prAptiH kzutpipAsAvaSo 'smi yat
AhAraH kaS ca me deva tan me brUhi pitAmaha
pitAmahas tu mAm Aha tavAhAraH sudevaja
svAdUni svAni mAMsAni tAni Bakzaya nityaSaH
svaSarIraM tvayA puzwaM kurvatA tapa uttamam
anuptaM rohate Sveta na kadA cin mahAmate
dattaM na te 'sti sUkzmo 'pi vane sattvanizevite
tena svargagato vatsa bADyase kzutpipAsayA
sa tvaM supuzwam AhArEH svaSarIram anuttamam
BakzayasvAmftarasaM sA te tfptir Bavizyati
yadA tu tad vanaM Sveta agastyaH sumahAn fziH
Akramizyati durDarzas tadA kfcCAd vimokzyase
sa hi tArayituM sOmya SaktaH suragaRAn api
kiM punas tvAM mahAbAho kzutpipAsAvaSaM gatam
so 'haM BagavataH SrutvA devadevasya niScayam
AhAraM garhitaM kurmi svaSarIraM dvijottama
bahUn varzagaRAn brahman BujyamAnam idaM mayA
kzayaM nAByeti brahmarze tfptiS cApi mamottamA
tasya me kfcCraBUtasya kfcCrAd asmAd vimokzaya
anyezAm agatir hy atra kumBayonim fte dvijam
idam ABaraRaM sOmya tAraRArTaM dvijottama
pratigfhRIzva brahmarze prasAdaM kartum arhasi
tasyAhaM svargiRo vAkyaM SrutvA duHKasamanvitam
tAraRAyopajagrAha tad ABaraRam uttamam
mayA pratigfhIte tu tasminn ABaraRe SuBe
mAnuzaH pUrvako deho rAjarzeH sa nanASa ha
pranazwe tu SarIre 'sO rAjarziH parayA mudA
tfptaH pramudito rAjA jagAma tridivaM punaH
tenedaM Sakratulyena divyam ABaraRaM mama
tasmin nimitte kAkutsTa dattam adButadarSanam
tad adButatamaM vAkyaM SrutvAgastyasya rAGavaH
gOravAd vismayAc cEva BUyaH prazwuM pracakrame
BagavaMs tad vanaM GoraM tapas tapyati yatra saH
Sveto vEdarBako rAjA kaTaM tad amfgadvijam
niHsattvaM ca vanaM jAtaM SUnyaM manujavarjitam
tapaS cartuM pravizwaH sa Srotum icCAmi tattvataH
rAmasya BAzitaM SrutvA kOtUhalasamanvitam
vAkyaM paramatejasvI vaktum evopacakrame
purA kftayuge rAma manur daRqaDaraH praBuH
tasya putro mahAn AsId ikzvAkuH kulavarDanaH
taM putraM pUrvake rAjye nikzipya Buvi durjayam
pfTivyAM rAjavaMSAnAM Bava kartety uvAca ha
taTeti ca pratijYAtaM pituH putreRa rAGava
tataH paramasaMhfzwo manuH punar uvAca ha
prIto 'smi paramodArakartA cAsi na saMSayaH
daRqena ca prajA rakza mA ca daRqam akAraRe
aparADizu yo daRqaH pAtyate mAnavezu vE
sa daRqo viDivan muktaH svargaM nayati pArTivam
tasmAd daRqe mahAbAho yatnavAn Bava putraka
Darmo hi paramo loke kurvatas te Bavizyati
iti taM bahu saMdiSya manuH putraM samADinA
jagAma tridivaM hfzwo brahmalokam anuttamam
prayAte tridive tasminn ikzvAkur amitapraBaH
janayizye kaTaM putrAn iti cintAparo 'Bavat
karmaBir bahurUpES ca tEs tEr manusutaH sutAn
janayAm Asa DarmAtmA SataM devasutopamAn
tezAm avarajas tAta sarvezAM raGunandana
mUQaS cAkftividyaS ca na SuSrUzati pUrvajAn
nAma tasya ca daRqeti pitA cakre 'lpatejasaH
avaSyaM daRqapatanaM SarIre 'sya Bavizyati
sa paSyamAnas taM dozaM GoraM putrasya rAGava
vinDyaSEvalayor maDye rAjyaM prAdAd ariMdama
sa daRqas tatra rAjABUd ramye parvataroDasi
puraM cApratimaM rAma nyaveSayad anuttamam
purasya cAkaron nAma maDumantam iti praBo
purohitaM coSanasaM varayAm Asa suvratam
evaM sa rAjA tad rAjyaM kArayat sapurohitaH
prahfzwamanujAkIrRaM devarAjyaM yaTA divi
etad AKyAya rAmAya maharziH kumBasaMBavaH
asyAm evAparaM vAkyaM kaTAyAm upacakrame
tataH sa daRqaH kAkutsTa bahuvarzagaRAyutam
akarot tatra mandAtmA rAjyaM nihatakaRwakam
aTa kAle tu kasmiMS cid rAjA BArgavam ASramam
ramaRIyam upAkrAmac cEtre mAsi manorame
tatra BArgavakanyAM sa rUpeRApratimAM Buvi
vicarantIM vanoddeSe daRqo 'paSyad anuttamAm
sa dfzwvA tAM sudurmeDA anaNgaSarapIqitaH
aBigamya susaMvignaH kanyAM vacanam abravIt
kutas tvam asi suSroRi kasya vAsi sutA SuBe
pIqito 'ham anaNgena pfcCAmi tvAM sumaDyame
tasya tv evaM bruvARasya mohonmattasya kAminaH
BArgavI pratyuvAcedaM vacaH sAnunayaM nfpam
BArgavasya sutAM vidDi devasyAklizwakarmaRaH
arajAM nAma rAjendra jyezWAm ASramavAsinIm
guruH pitA me rAjendra tvaM ca Sizyo mahAtmanaH
vyasanaM sumahat krudDaH sa te dadyAn mahAtapAH
yadi vAtra mayA kAryaM Darmadfzwena satpaTA
varayasva nfpa SrezWa pitaraM me mahAdyutim
anyaTA tu PalaM tuByaM Baved GorABisaMhitam
kroDena hi pitA me 'sO trElokyam api nirdahet
evaM bruvARAm arajAM daRqaH kAmaSarArditaH
pratyuvAca madonmattaH Sirasy ADAya so 'Yjalim
prasAdaM kuru suSroRi na kAlaM kzeptum arhasi
tvatkfte hi mama prARA vidIryante SuBAnane
tvAM prApya hi vaDo vApi pApaM vApi sudAruRam
BaktaM Bajasva mAM BIru BajamAnaM suvihvalam
evam uktvA tu tAM kanyAM dorByAM gfhya balAd balI
visPurantIM yaTAkAmaM mETunAyopacakrame
tam anarTaM mahAGoraM daRqaH kftvA sudAruRam
nagaraM prayayO cASu maDumantam anuttamam
arajApi rudantI sA ASramasyAvidUrataH
pratIkzate susaMtrastA pitaraM devasaMniBam
sa muhUrtAd upaSrutya devarzir amitapraBaH
svam ASramaM Sizya vftaH kzuDArtaH saMnyavartata
so 'paSyad arajAM dInAM rajasA samaBiplutAm
jyotsnAm ivAruRagrastAM pratyUze na virAjatIm
tasya rozaH samaBavat kzuDArtasya viSezataH
nirdahann iva lokAMs trIY SizyAMS cedam uvAca ha
paSyaDvaM viparItasya daRqasyAviditAtmanaH
vipattiM GorasaMkASAM krudDAm agniSiKAm iva
kzayo 'sya durmateH prAptaH sAnugasya durAtmanaH
yaH pradIptAM hutASasya SiKAM vE sprazwum icCati
yasmAt sa kftavAn pApam IdfSaM GoradarSanam
tasmAt prApsyati durmeDAH PalaM pApasya karmaRaH
saptarAtreRa rAjAsO saBftyabalavAhanaH
pApakarmasamAcAro vaDaM prApsyati durmatiH
samantAd yojanaSataM vizayaM cAsya durmateH
Dakzyate pAMsuvarzeRa mahatA pAkaSAsanaH
sarvasattvAni yAnIha sTAvarARi carARi ca
mahatA pAMsuvarzeRa nASaM yAsyanti sarvaSaH
daRqasya vizayo yAvat tAvat sarvasamucCrayaH
pAMsuButa ivAlakzyaH saptarAtrAd Bavizyati
ity uktvA kroDasaMtapas tam ASramanivAsinam
janaM janapadAntezu sTIyatAm iti cAbravIt
SrutvA tUSasano vAkyaM sa ASramAvasaTo janaH
nizkrAnto vizayAt tasya sTAnaM cakre 'Ta bAhyataH
sa taToktvA munijanam arajAm idam abravIt
ihEva vasa durmeDe ASrame susamAhitA
idaM yojanaparyantaM saraH surucirapraBam
araje vijvarA BuNkzva kAlaS cAtra pratIkzyatAm
tvatsamIpe tu ye sattvA vAsam ezyanti tAM niSAm
avaDyAH pAMsuvarzeRa te Bavizyanti nityadA
ity uktvA BArgavo vAsam anyatra samupAkramat
saptAhAd BasmasAdBUtaM yaToktaM brahmavAdinA
tasyAsO daRqavizayo vinDyaSEvalasAnuzu
Sapto brahmarziRA tena purA vEDarmake kfte
tataH praBfti kAkutsTa daRqakAraRyam ucyate
tapasvinaH sTitA yatra janasTAnam aTo 'Bavat
etat te sarvam AKyAtaM yan mAM pfcCasi rAGava
saMDyAm upAsituM vIra samayo hy ativartate
ete maharzayaH sarve pUrRakumBAH samantataH
kftodako naravyAGra AdityaM paryupAsate
sa tEr fziBir aByastaH sahitEr brahmasattamEH
ravir astaM gato rAma gacCodakam upaspfSa
fzer vacanam AjYAya rAmaH saMDyAm upAsitum
upAkrAmat saraH puRyam apsaroBir nizevitam
tatrodakam upaspfzSya saMDyAm anvAsya paScimAm
ASramaM prAviSad rAmaH kumBayoner mahAtmanaH
asyAgastyo bahuguRaM PalamUlaM taTOzaDIH
SAkAni ca pavitrARi BojanArTam akalpayat
sa BuktavAn naraSrezWas tad annam amftopamam
prItaS ca parituzwaS ca tAM rAtriM samupAvasat
praBAte kAlyam utTAya kftvAhnikam ariMdamaH
fziM samaBicakrAma gamanAya raGUttamaH
aBivAdyAbravId rAmo maharziM kumBasaMBavam
ApfcCe tvAM gamizyAmi mAm anujYAtum arhasi
Danyo 'smy anugfhIto 'smi darSanena mahAtmanaH
drazwuM cEvAgamizyAmi pAvanArTam ihAtmanaH
taTA vadati kAkutsTe vAkyam adButadarSanam
uvAca paramaprIto Darmanetras tapoDanaH
atyadButam idaM vAkyaM tava rAma SuBAkzaram
pAvanaH sarvalokAnAM tvam eva raGunandana
muhUrtam api rAma tvAM ye nu paSyanti ke cana
pAvitAH svargaBUtAs te pUjyante divi dEvatEH
ye ca tvAM GoracakzurBir Ikzante prARino Buvi
hatAs te yamadaRqena sadyo nirayagAminaH
gacCa cArizwam avyagraH panTAnam akutoBayam
praSADi rAjyaM DarmeRa gatir hi jagato BavAn
evam uktas tu muninA prAYjaliH prpagraho nfpaH
aByavAdayata prAjYas tam fziM puRyaSIlinam
aBivAdya muniSrezWaM tAMS ca sarvAMs tapoDanAn
aDyArohat tad avyagraH puzpakaM hemaBUzitam
taM prayAntaM munigaRA ASIrvAdEH samantataH
apUjayan mahendrABaM sahasrAkzam ivAmarAH
svasTaH sa dadfSe rAmaH puzpake hemaBUzite
SaSI meGasamIpasTo yaTA jalaDarAgame
tato 'rDadivase prApte pUjyamAnas tatas tataH
ayoDyAM prApya kAkutsTo vimAnAd avarohata
tato visfjya ruciraM puzpakaM kAmagAminam
kakzyAntaravinikziptaM dvAHsTaM rAmo 'bravId vacaH
lakzmaRaM BarataM cEva gatvA tO laGuvikramO
mamAgamanam AKyAya SabdApaya ca mAM ciram
tac CrutvA BAzitaM tasya rAmasyAklizwakarmaRaH
dvAHsTaH kumArAv AhUya rAGavAya nyavedayat
dfzwvA tu rAGavaH prAptO priyO BaratalakzmaRO
parizvajya tato rAmo vAkyam etad uvAca ha
kftaM mayA yaTAtaTyaM dvijakAryam anuttamam
Darmasetumato BUyaH kartum icCAmi rAGavO
yuvAByAm AtmaBUtAByAM rAjasUyam anuttamam
sahito yazwum icCAmi tatra Darmo hi SASvataH
izwvA tu rAjasUyena mitraH SatrunibarhaRaH
suhutena suyajYena varuRatvam upAgamat
somaS ca rAjasUyena izwvA DarmeRa Darmavit
prAptaS ca sarvalokAnAM kIrtiM sTAnaM ca SASvatam
asminn ahani yac CreyaS cintyatAM tan mayA saha
hitaM cAyati yuktaM ca prayatO vaktum arhaTa
SrutA tu rAGavasyEtad vAkyaM vAkyaviSAradaH
BarataH prAYjalir BUtvA vAkyam etad uvAca ha
tvayi DarmaH paraH sADo tvayi sarvA vasuMDarA
pratizWitA mahAbAho yaSaS cAmitavikrama
mahIpAlAS ca sarve tvAM prajApatim ivAmarAH
nirIkzante mahAtmAno lokanATaM yaTA vayam
prajAS ca pitfvad rAjan paSyanti tvAM mahAbala
pfTivyAM gatiBUto 'si prARinAm api rAGava
sa tvam evaMviDaM yajYam AhartAsi kaTaM nfpa
pfTivyAM rAjavaMSAnAM vinASo yatra dfSyate
pfTivyAM ye ca puruzA rAjan pOruzam AgatAH
sarvezAM BavitA tatra kzayaH sarvAntakopamaH
sa tvaM puruzaSArdUla guREr atulavikrama
pfTivIM nArhase hantuM vaSe hi tava vartate
Baratasya tu tad vAkyaM SrutvAmftamayaM yaTA
praharzam atulaM leBe rAmaH satyaparAkramaH
uvAca ca SuBAM vARIM kEkeyyA nandivarDanam
prIto 'smi parituzwo 'smi tavAdya vacanena hi
idaM vacanam aklIbaM tvayA DarmasamAhitam
vyAhftaM puruzavyAGra pfTivyAH paripAlanam
eza tasmAd aBiprAyAd rAjasUyAt kratUttamAn
nivartayAmi DarmajYa tava suvyAhftena vE
prajAnAM pAlanaM Darmo rAjYAM yajYena saMmitaH
tasmAc CfRomi te vAkyaM sADUktaM susamAhitam
taToktavati rAme tu Barate ca mahAtmani
lakzmaRo 'pi SuBaM vAkyam uvAca raGunandanam
aSvameDo mahAyajYaH pAvanaH sarvapApmanAm
pAvanas tava durDarzo rocatAM kratupuMgavaH
SrUyate hi purAvfttaM vAsave sumahAtmani
brahmahatyAvftaH Sakro hayameDena pAvitaH
purA kila mahAbAho devAsurasamAgame
vftro nAma mahAn AsId dEteyo lokasaMmataH
vistIrRA yojanaSatam ucCritas triguRaM tataH
anurAgeRa lokAMs trIn snehAt paSyati sarvataH
DarmajYaS ca kftajYaS ca budDyA ca parinizWitaH
SaSAsa pfTivIM sarvAM DarmeRa susamAhitaH
tasmin praSAsati tadA sarvakAmaduGA mahI
rasavanti prasUtAni mUlAni ca PalAni ca
akfzwapacyA pfTivI susaMpannA mahAtmanaH
sa rAjyaM tAdfSaM BuNkte sPItam adButadarSanam
tasya budDiH samutpannA tapaH kuryAm anuttamam
tapo hi paramaM Sreyas tapo hi paramaM suKam
sa nikzipya sutaM jyezWaM pOrezu parameSvaram
tapa ugram upAtizWat tApayan sarvadevatAH
tapas tapyati vftre tu vAsavaH paramArtavat
vizRuM samupasaMkramya vAkyam etad uvAca ha
tapasyatA mahAbAho lokA vftreRa nirjitAH
balavAn sa hi DarmAtmA nEnaM SakzyAmi bADitum
yady asO tapa AtizWed BUya eva sureSvara
yAval lokA Darizyanti tAvad asya vaSAnugAH
tvaM cEnaM paramodAram upekzasi mahAbala
kzaRaM hi na Baved vftraH krudDe tvayi sureSvara
yadA hi prItisaMyogaM tvayA vizRo samAgataH
tadA praBfti lokAnAM nATatvam upalabDavAn
sa tvaM prasAdaM lokAnAM kuruzva sumahAyaSaH
tvatkftena hi sarvaM syAt praSAntam ajaraM jagat
ime hi sarve vizRo tvAM nirIkzante divOkasaH
vftraGatena mahatA ezAM sAhyaM kuruzva ha
tvayA hi nityaSaH sAhyaM kftam ezAM mahAtmanAm
asahyam idam anyezAm agatInAM gatir BavAn
lakzmaRasya tu tad vAkyaM SrutvA SatrunibarhaRaH
vftraGAtam aSezeRa kaTayety Aha lakzmaRam
rAGaveREvam uktas tu sumitrAnandavarDanaH
BUya eva kaTAM divyAM kaTayAm Asa lakzmaRaH
sahasrAkzavacaH SrutvA sarvezAM ca divOkasAm
vizRur devAn uvAcedaM sarvAn indrapurogamAn
pUrvaM sOhfdabadDo 'smi vftrasya sumahAtmanaH
tena yuzmat priyArTaM vE nAhaM hanmi mahAsuram
avaSyaM karaRIyaM ca BavatAM suKam uttamam
tasmAd upAyam AKyAsye yena vftraM hanizyaTa
triDA BUtaM karizye 'ham AtmAnaM surasattamAH
tena vftraM sahasrAkzo hanizyati na saMSayaH
eko 'MSo vAsavaM yAtu dvitIyo vajram eva tu
tftIyo BUtalaM Sakras tato vftraM hanizyati
taTA bruvati deveSe devA vAkyam aTAbruvan
evam etan na saMdeho yaTA vadasi dEtyahan
BadraM te 'stu gamizyAmo vftrAsuravaDEziRaH
Bajasva paramodAravAsavaM svena tejasA
tataH sarve mahAtmAnaH sahasrAkzapurogamAH
tad araRyam upAkrAman yatra vftro mahAsuraH
te 'paSyaMs tejasA BUtaM tapantam asurottamam
pibantam iva lokAMs trIn nirdahantam ivAmbaram
dfzwvEva cAsuraSrezWaM devAs trAsam upAgaman
kaTam enaM vaDizyAmaH kaTaM na syAt parAjayaH
tezAM cintayatAM tatra sahasrAkzaH puraMdaraH
vajraM pragfhya bAhuByAM prahiRod vftramUrDani
kAlAgnineva GoreRa dIpteneva mahArcizA
prataptaM vftraSirasi jagat trAsam upAgamat
asaMBAvyaM vaDaM tasya vftrasya vibuDADipaH
cintayAno jagAmASu lokasyAntaM mahAyaSAH
tam indraM brahmahatyASu gacCantam anugacCati
apatac cAsya gAtrezu tam indraM duHKam AviSat
hatArayaH pranazwendrA devAH sAgnipurogamAH
vizRuM triBuvaRaSrezWaM muhur muhur apUjayan
tvaM gatiH paramA deva pUrvajo jagataH praBuH
raTArTaM sarvaBUtAnAM vizRutvam upajagmivAn
hataS cAyaM tvayA vftro brahmahatyA ca vAsavam
bADate suraSArdUla mokzaM tasya vinirdiSa
tezAM tad vacanaM SrutvA devAnAM vizRur abravIt
mAm eva yajatAM SakraH pAvayizyAmi vajriRam
puRyena hayameDena mAm izwvA pAkaSAsanaH
punar ezyati devAnAm indratvam akutoBayaH
evaM saMdiSya devAnAM tAM vARIm amftopamA
jagAma vizRur deveSaH stUyamAnas trivizwapam
taTA vftravaDaM sarvam aKilena sa lakzmaRaH
kaTayitvA naraSrezWaH kaTASezam upAkramat
tato hate mahAvIrye vftre devaBayaMkare
brahmahatyAvftaH SakraH saMjYAM leBe na vftrahA
so 'ntam ASritya lokAnAM nazwasaMjYo vicetanaH
kAlaM tatrAvasat kaM cid vezwamAno yaToragaH
aTa nazwe sahasrAkze udvignam aBavaj jagat
BUmiS ca DvastasaMkASA niHsnehA SuzkakAnanA
niHsrotasaS cAmbuvAhA hradAS ca saritas taTA
saMkzoBaS cEva sattvAnAm anAvfzwikfto 'Bavat
kzIyamARe tu loke 'smin saMBrAntamanasaH surAH
yad uktaM vizRunA pUrvaM taM yajYaM samupAnayan
tataH sarve suragaRAH sopADyAyAH saharziBiH
taM deSaM sahitA jagmur yatrendro BayamohitaH
te tu dfzwvA sahasrAkzaM mohitaM brahmahatyayA
taM puraskftya deveSam aSvameDaM pracakrire
tato 'SvameDaH sumahAn mahendrasya mahAtmanaH
vavfDe brahmahatyAyAH pAvanArTaM nareSvara
tato yajYasamAptO tu brahmahatyA mahAtmanaH
aBigamyAbravId vAkyaM kva me sTAnaM viDAsyaTa
te tAm Ucus tato devAs tuzwAH prItisamanvitAH
caturDA viBajAtmAnam AtmanEva durAsade
devAnAM BAzitaM SrutvA brahmahatyA mahAtmanAm
saMniDO sTAnam anyatra varayAm Asa durvasA
ekenAMSena vatsyAmi pUrRodAsu nadIzu vE
dvitIyena tu vfkzezu satyam etad bravImi vaH
yo 'yam aMSas tftIyo me strIzu yOvanaSAlizu
trirAtraM darpaparRAsu vasizye darpaGAtinI
hantAro brAhmaRAn ye tu prekzApUrvam adUzakAn
tAMS caturTena BAgena saMSrayizye surarzaBAH
pratyUcus tAM tato devA yaTA vadasi durvase
taTA Bavatu tat sarvaM sADayasva yaTepsitam
tataH prItyAnvitA devAH sahasrAkzaM vavandire
vijvaraH pUtapApmA ca vAsavaH samapadyata
praSAntaM ca jagat sarvaM sahasrAkze pratizWate
yajYaM cAdButasaMkASaM tadA Sakro 'ByapUjayat
IdfSo hy aSvameDasya praBAvo raGunandana
yajasva sumahABAga hayameDena pArTiva
tac CrutvA lakzmaRenoktaM vAkyaM vAkyaviSAradaH
pratyuvAca mahAtejAH prahasan rAGavo vacaH
evam etan naraSrezWa yaTA vadasi lakzmaRa
vftraGAtam aSezeRa vAjimeDaPalaM ca yat
SrUyate hi purA sOmya kardamasya prajApateH
putro bAhlISvaraH SrImAn ilo nAma suDArmikaH
sa rAjA pfTivIM sarvAM vaSe kftvA mahAyaSAH
rAjyaM cEva naravyAGra putravat paryapAlayat
surES ca paramodArEr dEteyES ca mahAsurEH
nAgarAkzasaganDarvEr yakzES ca sumahAtmaBiH
pUjyate nityaSaH sOmya BayArtE raGunandana
abiByaMS ca trayo lokAH sarozasya mahAtmanaH
sa rAjA tAdfSo hy AsId Darme vIrye ca nizWitaH
budDyA ca paramodAro bAhlIkAnAM mahAyaSAH
sa pracakre mahAbAhur mfgayAM rucire vane
cEtre manorame mAsi saBftyabalavAhanaH
prajaGne sa nfpo 'raRye mfgAY SatasahasraSaH
hatvEva tfptir nABUc ca rAjYas tasya mahAtmanaH
nAnAmfgARAm ayutaM vaDyamAnaM mahAtmanA
yatra jAto mahAsenas taM deSam upacakrame
tasmiMs tu devadeveSaH SElarAjasutAM haraH
ramayAm Asa durDarzEH sarvEr anucarEH saha
kftvA strIBUtam AtmAnam umeSo gopatiDvajaH
devyAH priyacikIrzuH sa tasmin parvatanirJare
ye ca tatra vanoddeSe sattvAH puruzavAdinaH
yac ca kiM cana tat sarvaM nArIsaMjYaM baBUva ha
etasminn antare rAjA sa ilaH kardamAtmajaH
niGnan mfgasahasrARi taM deSam upacakrame
sa dfzwvA strIkftaM sarvaM savyAlamfgapakziRam
AtmAnaM sAnugaM cEva strIBUtaM raGunandana
tasya duHKaM mahat tv AsId dfzwvAtmAnaM taTA gatam
umApateS ca tat karma jYAtvA trAsam upAgamat
tato devaM mahAtmAnaM SitikaRWaM kapardinam
jagAma SaraRaM rAjA saBftyabalavAhanaH
tataH prahasya varadaH saha devyA mahAyaSAH
prajApatisutaM vAkyam uvAca varadaH svayam
uttizWottizWa rAjarze kArdameya mahAbala
puruzatvam fte sOmya varaM varaya suvrata
tataH sa rAjA SokArtAH pratyAKyAto mahAtmanA
na sa jagrAha strIBUto varam anyaM surottamAt
tataH Sokena mahatA SElarAjasutAM nfpaH
praRipatya mahAdevIM sarveREvAntarAtmanA
ISe varARAM varade lokAnAm asi BAmini
amoGadarSane devi Baje sOmye namo 'stu te
hfdgataM tasya rAjarzer vijYAya harasaMniDO
pratyuvAca SuBaM vAkyaM devI rudrasya saMmatA
arDasya devo varado varArDasya taTA hy aham
tasmAd arDaM gfhARa tvaM strIpuMsor yAvad icCasi
tad adButatamaM SrutvA devyA varam anuttamam
saMprahfzwamanA BUtvA rAjA vAkyam aTAbravIt
yadi devi prasannA me rUpeRApratimA Buvi
mAsaM strItvam upAsitvA mAsaM syAM puruzaH punaH
IpsitaM tasya vijYAya devI surucirAnanA
pratyuvAca SuBaM vAkyam evam etad Bavizyati
rAjan puruzaBUtas tvaM strIBAvaM na smarizyasi
strIBUtaS cAparaM mAsaM na smarizyasi pOruzam
evaM sa rAjA puruzo mAmaM BUtvATa kArdamiH
trElokyasundarI nArI mAsam ekam ilABavat
tAM kaTAm ilasaMbadDAM rAmeRa samudIritAm
lakzmaRo BarataS cEva SrutvA paramavismitO
tO rAmaM prAYjalIBUtvA tasya rAjYo mahAtmanaH
vistaraM tasya BAvasya tadA papracCatuH punaH
kaTaM sa rAjA strIBUto vartayAm Asa durgatim
puruzo vA yadA BUtaH kAM vfttiM vartayaty asO
tayos tad BAzitaM SrutvA kOtUhalasamanvitam
kaTayAm Asa kAkutzWas tasya rAjYo yaTA gatam
tam eva praTamaM mAsaM strIBUtvA lokasundarI
tABiH parivftA strIBir ye 'sya pUrvaM padAnugAH
tat kAnanaM vigAhyASu vijahre lokasundarI
drumagulmalatAkIrRaM padByAM padmadalekzaRA
vAhanAni ca sarvARi saMtyaktvA vE samantataH
parvatABogavivare tasmin reme ilA tadA
aTa tasmin vanoddeSe parvatasyAvidUrataH
saraH surucirapraKyaM nAnApakzigaRAyutam
dadarSa sA ilA tasmin buDaM somasutaM tadA
jvalantaM svena vapuzA pUrRaM somam ivoditam
tapantaM ca tapas tIvram amBomaDye durAsadam
yaSak saraM kAmagamaM tAruRye paryavasTitam
sA taM jalASayaM sarvaM kzoBayAm Asa vismitA
saha tEH pUra puruzEH strIBUtE raGunandana
buDas tu tAM nirIkzyEva kAmabARABipIqitaH
nopaleBe tadAtmAnaM cacAla ca tadAmBasi
ilAM nirIkzamARaH sa trElokyAByaDikAM SuBAm
cintAM samaByatikrAmat kA nv iyaM devatADikA
na devIzu na nAgIzu nAsurIzv apsaraHsu ca
dfzwapUrvA mayA kA cid rUpeREtena SoBitA
sadfSIyaM mama Baved yadi nAnyaparigrahA
iti budDiM samAsTAya jalAt sTalam upAgamat
sa ASramaM samupAgamya catasraH pramadAs tataH
SabdApayata DarmAtmA tAS cEnaM ca vavandire
sa tAH papracCa DarmAtma kasyEzA lokasundarI
kimarTam AgatA ceha satyam AKyAta mAciram
SuBaM tu tasya tadvAkyaM maDuraM maDurAkzaram
SrutvA tu tAH striyaH sarvA Ucur maDurayA girA
asmAkam ezA suSroRI praButve vartate sadA
apatiH kAnanAntezu sahAsmABir awaty asO
tad vAkyam avyaktapadaM tAsAM strIRAM niSamya tu
vidyAm AvartanIM puRyAm Avartayata sa dvijaH
so 'rTaM viditvA niKilaM tasya rAjYo yaTAgatam
sarvA eva striyas tAS ca baBAze munipuMgavaH
atra kiM puruzA BadrA avasaY SElaroDasi
vatsyaTAsmin girO yUyam avakASo viDIyatAm
mUlaputraPalEH sarvA vartayizyaTa nityadA
striyaH kimpuruzAn nAma BartFn samupalapsyaTa
tAH SrutvA somaputrasya vAcaM kiMpuruzIkftAH
upAsAM cakrire SElaM bahvyas tA bahuDA tadA
SrutvA kimpuruzotpattiM lakzmaRo Baratas tadA
AScaryam iti cAbrUtAm uBO rAmaM janeSvaram
aTa rAmaH kaTAm etAM BUya eva mahAyaSAH
kaTayAm Asa DarmAtmA prajApatisutasya vE
sarvAs tA vidrutA dfzwvA kiMnarIr fzisattamaH
uvAca rUpasaMpannAM tAM striyaM prahasann iva
somasyAhaM sudayitaH sutaH surucirAnane
Bajasva mAM varArohe BaktyA snigDena cakzuzA
tasya tadvacanaM SrutvA SUnye svajanavarjitA
ilA surucirapraKyaM pratyuvAca mahAgraham
ahaM kAmakarI sOmya tavAsmi vaSavartinI
praSADi mAM somasuta yaTecCasi taTA kuru
tasyAs tad adButapraKyaM SrutvA harzasamanvitaH
sa vE kAmI saha tayA reme candramasaH sutaH
buDasya mADavo mAsas tAm ilAM rucirAnanAm
gato ramayato 'tyarTaM kzaRavat tasya kAminaH
aTa mAse tu saMpUrRe pUrRendusadfSAnanaH
prajApatisutaH SrImAY Sayane pratyabuDyata
so 'paSyat somajaM tatra tapyantaM salilASaye
UrDvabAhuM nirAlambaM taM rAjA pratyaBAzata
Bagavan parvataM durgaM pravizwo 'smi sahAnugaH
na ca paSyAmi tat sEnyaM kva nu te mAmakA gatAH
tac CrutvA tasya rAjarzer nazwasaMjYasya BAzitam
pratyuvAca SuBaM vAkyaM sAntvayan parayA girA
aSmavarzeRa mahatA BftyAs te vinipAtitAH
tvaM cASramapade supto vAtavarzaBayArditaH
samASvasihi BadraM te nirBayo vigatajvaraH
PalamUlASano vIra vasa ceha yaTAsuKam
sa rAjA tena vAkyena pratyASvasto mahAyaSAH
pratyuvAca SuBaM vAkyaM dIno BftyajanakzayAt
tyakzyAmy ahaM svakaM rAjyaM nAhaM BftyEr vinA kftaH
vartayeyaM kzaRaM brahman samanujYAtum arhasi
suto Darmaparo brahmaY jyezWo mama mahAyaSAH
SaSabindur iti KyAtaH sa me rAjyaM prapatsyate
na hi SakzyAmy ahaM gatvA BftyadArAn suKAnvitAn
prativaktuM mahAtejaH kiM cid apy aSuBaM vacaH
taTA bruvati rAjendre buDaH paramam adButam
sAntvapUrvam aTovAca vAsas ta iha rocatAm
na saMtApas tvayA kAryaH kArdameya mahAbala
saMvatsarozitasyeha kArayizyAmi te hitam
tasya tadvacanaM SrutvA buDasyAklizwakarmaRaH
vAsAya vidaDe budDiM yad uktaM brahmavAdinA
mAsaM sa strI tadA BUtvA ramayaty aniSaM SuBA
mAsaM puruzaBAvena DarmabudDiM cakAra saH
tataH sa navame mAsi ilA somasutAtmajam
janayAm Asa suSroRI purUravasam Atmajam
jAtamAtraM tu suSroRI pitur haste nyaveSayat
buDasya samavarRABam ilAputraM mahAbalam
buDo 'pi puruzIBUtaM samASvAsya narADipam
kaTABI ramayAm Asa DarmayuktABir AtmavAn
taToktavati rAme tu tasya janma tad adButam
uvAca lakzmaRo BUyo BarataS ca mahAyaSAH
sA priyA somaputrasya saMvatsaram aTozitA
akarot kiM naraSrezWa tat tvaM SaMsitum arhasi
tayos tad vAkyamADuryaM niSamya paripfcCatoH
rAmaH punar uvAcemAM prajApatisute kaTAm
puruzatvaM gate SUre buDaH paramabudDimAn
saMvartaM paramodAram AjuhAva mahAyaSAH
cyavanaM BfguputraM ca muniM cArizwaneminam
pramodanaM modakaraM tato durvAsasaM munim
etAn sarvAn samAnIya vAkyajYas tattvadarSinaH
uvAca sarvAn suhfdo DEryeRa susamAhitaH
ayaM rAjA mahAbAhuH kardamasya ilaH sutaH
jAnItEnaM yaTA BUtaM Sreyo hy asya viDIyatAm
tezAM saMvadatAm eva tam ASramam upAgamat
kardamaH sumahAtejA dvijEH saha mahAtmaBiH
pulastyaS ca kratuS cEva vazawkAras taTEva ca
oMkAraS ca mahAtejAs tam ASramam upAgaman
te sarve hfzwamanasaH parasparasamAgame
hitEziRo bAhli pateH pfTag vAkyam aTAbruvan
kardamas tv abravId vAkyaM sutArTaM paramaM hitam
dvijAH SfRuta madvAkyaM yac CreyaH pArTivasya hi
nAnyaM paSyAmi BEzajyam antareRa vfzaDvajam
nASvameDAt paro yajYaH priyaS cEva mahAtmanaH
tasmAd yajAmahe sarve pArTivArTe durAsadam
kardamenEvam uktAs tu sarva eva dvijarzaBAH
rocayanti sma taM yajYaM rudrasyArADanaM prati
saMvartasya tu rAjarziH SizyaH parapuraMjayaH
marutta iti viKyatas taM yajYaM samupAharat
tato yajYo mahAn AsId buDASramasamIpataH
rudraS ca paramaM tozam AjagAma mahAyaSAH
aTa yajYasamAptO tu prItaH paramayA mudA
umApatir dvijAn sarvAn uvAcedam ilAM prati
prIto 'smi hayameDena BaktyA ca dvijasattamAH
asya bAhlipateS cEva kiM karomi priyaM SuBam
taTA vadati deveSe dvijAs te susamAhitAH
prasAdayanti deveSaM yaTA syAt puruzas tv ilA
tataH prItamanA rudraH puruzatvaM dadO punaH
ilAyE sumahAtejA dattvA cAntaraDIyata
nivftte hayameDe tu gate cAdarSanaM hare
yaTAgataM dvijAH sarve agacCan dIrGadarSinaH
rAjA tu bAhlim utsfjya maDyadeSe hy anuttamam
niveSayAm Asa puraM pratizWAnaM yaSaskaram
SaSabindus tu rAjAsId bAhlyAM parapuraMjayaH
pratizWAna ilo rAjA prajApatisuto balI
sa kAle prAptavAMl lokam ilo brAhmam anuttamam
ElaH purUravA rAjA pratizWAnam avAptavAn
IdfSo hy aSvameDasya praBAvaH puruzarzaBO
strIBUtaH pOruzaM leBe yac cAnyad api durlaBam
etad AKyAya kAkutsTo BrAtfhyAm amitapraBaH
lakzmaRaM punAr evAha Darmayuktam idaM vacaH
vasizWaM vAmadevaM ca jAbAlim aTa kaSyapam
dvijAMS ca sarvapravarAn aSvameDapuraskftAn
etAn sarvAn samAhUya mantrayitvA ca lakzmaRa
hayaM lakzmaRasaMpannaM vimokzyAmi samADinA
tad vAkyaM rAGaveRoktaM SrutvA tvaritavikramaH
dvijAn sarvAn samAhUya darSayAm Asa rAGavam
te dfzwvA devasaMkASaM kftapAdABivandanam
rAGavaM sudurADarzam ASIrBiH samapUjayan
prAYjalis tu tato BUtvA rAGavo dvijasAttamAn
uvAca DarmasaMyuktam aSvameDASritaM vacaH
sa tezAM dvijamuKyAnAM vAkyam adButadarSanam
aSvameDASritaM SrutvA BfSaM prIto 'Bavat tadA
vijYAya tu mataM tezAM rAmo lakzmaRam abravIt
prezayasva mahAbAho sugrIvAya mahAtmane
SIGraM mahadBir hariBir bahiBiS ca tadASrayEH
sArDam AgacCa BadraM te anuBoktuM maKottamam
viBIzaRaS ca rakzoBiH kAmagEr bahuBir vftaH
aSvameDaM mahAbAhuH prApnotu laGuvikramaH
rAjAnaS ca naravyAGra ye me priyacikIrzavaH
sAnugAH kzipram AyAntu yajYaBUmim anuttamAm
deSAntaragatA ye ca dvijA DarmaparAyaRAH
nimantrayasva tAn sarvAn aSvameDAya lakzmaRa
fzayaS cA mahAbAho AhUyantAM tapoDanAH
deSAntaragatA ye ca sadArAS ca maharzayaH
yajYavAwaS ca sumahAn gomatyA nEmize vane
AjYApyatAM mahAbAho tad Di puRyam anuttamam
SataM vAhasahasrARAM taRqulAnAM vapuzmatAm
ayutaM tilamudgasya prayAtv agre mahAbala
suvarRakowyo bahulA hiraRyasya SatottarAH
agrato BarataH kftvA gacCatv agre mahAmatiH
antarApaRavITyaS ca sarvAMS ca nawanartakAn
nEgamAn bAlavfdDAMS ca dvijAMS ca susamAhitAn
karmAntikAMS ca kuSalAY SilpinaS ca supaRqitAn
mAtaraS cEva me sarvAH kumArAntaHpurARi ca
kAYcanIM mama patnIM ca dIkzArhAM yajYakarmaRi
agrato BarataH kftvA gacCatv agre mahAmatiH
tat sarvam aKilenASu prasTApya BaratAgrajaH
hayaM lakzmaRasaMpannaM kfzRasAraM mumoca ha
ftvigBir lakzmaRaM sArDam aSve ca viniyujya saH
tato 'ByagacCat kAkutsTaH saha sEnyena nEmizam
yajYavAwaM mahAbAhur dfzwvA paramam adButam
praharzam atulaM leBe SrImAn iti ca so 'bravIt
nEmize vasatas tasya sarva eva narADipAH
AjagmuH sarvarAzwreByas tAn rAmaH pratyapUjayat
upakAryAn mahArhAMS ca pArTivAnAM mahAtmanAm
sAnugAnAM naraSrezWo vyAdideSa mahAdyutiH
annapAnAni vastrARi sAnugAnAM mahAtmanAm
BarataH saMdadAv ASu SatruGnasahitas tadA
vAnarAS ca mahAtmAnaH sugrIvasahitAs tadA
viprARAM praRatAH sarve cakrire parivezaRam
viBIzaRaS ca rakzoBiH sragviBir bahuBir vftaH
fzIRAm ugratapasAM kiMkaraH paryupasTitaH
evaM suvihito yajYo hayameDo 'Byavartata
lakzmaRenABiguptA ca hayacaryA pravartitA
nAnyaH Sabdo 'Bavat tatra hayameDe mahAtmanaH
Candato dehi visrabDo yAvat tuzyanti yAcakAH
tAvad vAnararakzoBir dattam evAByadfSyata
na kaS cin malinas tatra dIno vApy aTa vA kfSaH
tasmin yajYavare rAjYo hfzwapuzwajanAvfte
ye ca tatra mahAtmAno munayaS cirajIvinaH
nAsmaraMs tAdfSaM yajYaM dAnOGasamalaMkftam
rajatAnAM suvarRAnAM ratnAnAm aTa vAsasAm
aniSaM dIyamAnAnAM nAntaH samupadfSyate
na Sakrasya na somasya yamasya varuRasya vA
IdfSo dfzwapUrvo na evam Ucus tapoDanAH
sarvatra vAnarAs tasTuH sarvatrEva ca rAkzasAH
vAso DanAni kAmiByaH pUrRahastA dadur BfSam
IdfSo rAjasiMhasya yajYaH sarvaguRAnvitaH
saMvatsaram aTo sAgraM vartate na ca hIyate
vartamAne taTABUte yajYe paramake 'dBute
saSizya AjagAmASu vAlmIkir munipuMgavaH
sa dfzwvA divyasaMkASaM yajYam adButadarSanam
ekAnte fzivAwAnAM cakAra uwajAY SuBAn
sa SizyAv abravId Dfzwo yuvAM gatvA samAhitO
kftsnaM rAmAyaRaM kAvyaM gAyatAM parayA mudA
fzivAwezu puRyezu brAhmaRAvasaTezu ca
raTyAsu rAjamArgezu pArTivAnAM gfhezu ca
rAmasya BavanadvAri yatra karma ca vartate
ftvijAm agrataS cEva tatra geyaM viSezataH
imAni ca PalAny atra svAdUni viviDAni ca
jAtAni parvatAgrezu AsvAdyAsvAdya gIyatAm
na yAsyaTaH SramaM vatsO BakzayitvA PalAni vE
mUlAni ca sumfzwAni nagarAt parihAsyaTa
yadi SabdApayed rAmaH SravaRAya mahIpatiH
fzIRAm upavizwAnAM tato geyaM pravartatAm
divase viMSatiH sargA geyA vE parayA mudA
pramAREr bahuBis tatra yaToddizwaM mayA purA
loBaS cApi na kartavyaH svalpo 'pi DanakANkzayA
kiM DanenASramasTAnAM PalamUlopaBoginAm
yadi pfcCet sa kAkutsTo yuvAM kasyeti dArakO
vAlmIker aTa SizyO hi brUtAm evaM narADipam
imAs tantrIH sumaDurAH sTAnaM vA pUrvadarSitam
mUrCayitvA sumaDuraM gAyetAM vigatajvarO
AdipraBfti geyaM syAn na cAvajYAya pArTivam
pitA hi sarvaBUtAnAM rAjA Bavati DarmataH
tad yuvAM hfzwamanasO SvaH praBAte samADinA
gAyetAM maDuraM geyaM tantrIlayasamanvitam
iti saMdiSya bahuSo muniH prAcetasas tadA
vAlmIkiH paramodAras tUzRIm AsIn mahAyaSAH
tAm adButAM tO hfdaye kumArO; niveSya vARIm fziBAzitAM SuBAm
samutsukO tO suKam Uzatur niSAM; yaTASvinO BArgavanItisaMskftO
tO rajanyAM praBAtAyAM snAtO hutahutASanO
yaToktam fziRA pUrvaM tatra tatrAByagAyatAm
tAM sa SuSrAva kAkutsTaH pUrvacaryAM tatas tataH
apUrvAM pAWya jAtiM ca geyena samalaMkftAm
pramAREr bahuBir badDAM tantrIlayasamanvitAm
bAlAByAM rAGavaH SrutvA kOtUhalaparo 'Bavat
aTa karmAntare rAjA samAnIya mahAmunIn
pArTivAMS ca naravyAGraH paRqitAn nEgamAMs taTA
pOrARikAY Sabdavito ye ca vfdDA dvijAtayaH
etAn sarvAn samAnIya gAtArO samaveSayat
hfzwA fzigaRAs tatra pArTivAS ca mahOjasaH
pibanta iva cakzurByAM rAjAnaM gAyakO ca tO
parasparam aTocus te sarva eva samaM tataH
uBO rAmasya sadfSO bimbAd bimbam ivodDftO
jawilO yadi na syAtAM na valkalaDarO yadi
viSezaM nADigacCAmo gAyato rAGavasya ca
tezAM saMvadatAm evaM SrotFRAM harzavarDanam
geyaM pracakratus tatra tAv uBO munidArakO
tataH pravfttaM maDuraM gAnDarvam atimAnuzam
na ca tfptiM yayuH sarve SrotAro geya saMpadA
pravfttam AditaH pUrvaM sargAn nAradadarSanAt
tataH praBfti sargAMS ca yAvadviMSaty agAyatAm
tato 'parAhRasamaye rAGavaH samaBAzata
SrutvA viMSatisargAMs tAn BarataM BrAtfvatsalaH
azwAdaSa sahasrARi suvarRasya mahAtmanoH
dadasva SIGraM kAkutsTa bAlayor mA vfTA SramaH
dIyamAnaM suvarRaM tan nAgfhRItAM kuSIlavO
UcatuS ca mahAtmAnO kim aneneti vismitO
vanyena PalamUlena niratu svo vanOkasO
suvarRena hiraRyena kiM karizyAvahe vane
taTA tayoH prabruvatoH kOtUhalasamanvitAH
SrotAraS cEva rAmaS ca sarva eva suvismitAH
tasya cEvAgamaM rAmaH kAvyasya Srotum utsukaH
papracCa tO mahAtejAs tAv uBO munidArakO
kiMpramARam idaM kAvyaM kA pratizWA mahAtmanaH
kartA kAvyasya mahataH ko vAsO munipuMgavaH
pfcCantaM rAGavaM vAkyam Ucatur munidArakO
vAlmIkir BagavAn kartA saMprApto yajYasaMniDim
yenedaM caritaM tuByam aSezaM saMpradarSitam
AdipraBfti rAjendra paYcasarga SatAni ca
pratizWA jIvitaM yAvat tAvad rAjaY SuBASuBam
yadi budDiH kftA rAjaY SravaRAya mahAraTa
karmAntare kzaRI hUtas tac CfRuzva sahAnujaH
bAQam ity abravId rAmas tO cAnujYApya rAGavam
prahfzwO jagmatur vAsaM yatrAsO munipuMgavaH
rAmo 'pi muniBiH sArDaM pArTivES ca mahAtmaBiH
SrutvA tad gItamADuryaM karmaSAlAm upAgamat
rAmo bahUny ahAny eva tad gItaM paramAdButam
SuSrAva muniBiH sArDaM rAjaBiH saha vAnarEH
tasmin gIte tu vijYAya sItAputrO kuSIlavO
tasyAH parizado maDye rAmo vacanam abravIt
madvaco brUta gacCaDvam iti Bagavato 'ntikam
yadi SudDasamAcArA yadi vA vItakalmazA
karotv ihAtmanaH SudDim anumAnya mahAmunim
CandaM munes tu vijYAya sItAyAS ca manogatam
pratyayaM dAtukAmAyAs tataH SaMsata me laGu
SvaH praBAte tu SapaTaM mETilI janakAtmajA
karotu parizanmaDye SoDanArTaM mameha ca
SrutvA tu rAGavasyEtad vacaH paramam adButam
dUtAH saMprayayur vAwaM yatrAste munipuMgavaH
te praRamya mahAtmAnaM jvalantam amitapraBam
Ucus te rAma vAkyAni mfdUni maDurARi ca
tezAM tad BAzitaM SrutvA rAmasya ca manogatam
vijYAya sumahAtejA munir vAkyam aTAbravIt
evaM Bavatu BadraM vo yaTA tuzyati rAGavaH
taTA karizyate sItA dEvataM hi patiH striyAH
taToktA muninA sarve rAmadUtA mahOjasaH
pratyetya rAGavaM sarve munivAkyaM baBAzire
tataH prahfzwaH kAkutsTaH SrutvA vAkyaM mahAtmanaH
fzIMs tatra sametAMS ca rAjYaS cEvAByaBAzata
BagavantaH saSizyA vE sAnugaS ca narADipAH
paSyantu sItASapaTaM yaS cEvAnyo 'BikANkzate
tasya tadvacanaM SrutvA rAGavasya mahAtmanaH
sarvezam fzimuKyAnAM sADuvAdo mahAn aBUt
rAjAnaS ca mahAtmAnaH praSaMsanti sma rAGavam
upapannaM naraSrezWa tvayy eva Buvi nAnyataH
evaM viniScayaM kftvA SvoBUta iti rAGavaH
visarjayAm Asa tadA sarvAMs tAY SatrusUdanaH
tasyAM rajanyAM vyuzwAyAM yajYavAwagato nfpaH
fzIn sarvAn mahAtejAH SabdApayati rAGavaH
vasizWo vAmadevaS ca jAbAlir aTa kASyapaH
viSvAmitro dIrGatapA durvAsAS ca mahAtapAH
agastyo 'Ta taTASaktir BArgavaS cEva vAmanaH
mArkaRqeyaS ca dIrGAyur mOdgalyaS ca mahAtapAH
BArgavaS cyavanaS cEva SatAnandaS ca Darmavit
BaradvAjaS ca tejasvI agniputraS ca supraBaH
ete cAnye ca munayo bahavaH saMSitavratAH
rAjAnaS ca naravyAGrAH sarva eva samAgatAH
rAkzasAS ca mahAvIryA vAnarAS ca mahAbalAH
samAjagmur mahAtmAnaH sarva eva kutUhalAt
kzatriyAS cEva vESyAS ca SUdrAS cEva sahasraSaH
sItASapaTavIkzArTaM sarva eva samAgatAH
taTA samAgataM sarvam aSvaBUtam ivAcalam
SrutvA munivaras tUrRaM sasItaH samupAgamat
tam fziM pfzWataH sItA sAnvagacCad avANmuKI
kftAYjalir bAzpagalA kftvA rAmaM manogatam
tAM dfzwvA SrIm ivAyAntIM brahmARam anugAminIm
vAlmIkeH pfzWataH sItAM sADukAro mahAn aBUt
tato halahalA SabdaH sarvezAm evam AbaBO
duHKajena viSAlena SokenAkulitAtmanAm
sADu sIteti ke cit tu sADu rAmeti cApare
uBAv eva tu tatrAnye sADu sADv iti cAbruvan
tato maDyaM janOGAnAM praviSya munipuMgavaH
sItAsahAyo vAlmIkir iti hovAca rAGavam
iyaM dASaraTe sItA suvratA DarmacAriRI
apApA te parityaktA mamASramasamIpataH
lokApavAdaBItasya tava rAma mahAvrata
pratyayaM dAsyate sItA tAm anujYAtum arhasi
imO ca jAnakI putrAv uBO ca yamajAtakO
sutO tavEva durDarzo satyam etad bravImi te
pracetaso 'haM daSamaH putro rAGavanandana
na smarAmy anftaM vAkyaM taTemO tava putrakO
bahuvarzasahasrARi tapaScaryA mayA kftA
tasyAH Palam upASnIyAm apApA mETilI yaTA
ahaM paYcasu BUtezu manaHzazWezu rAGava
vicintya sItAM SudDeti nyagfhRAM vananirJare
iyaM SudDasamAcArA apApA patidevatA
lokApavAdaBItasya dAsyati pratyayaM tava
vAlmIkinEvam uktas tu rAGavaH pratyaBAzata
prAYjalir jagato maDye dfzwvA tAM devavarRinIm
evam etan mahABAga yaTA vadasi Darmavit
pratyayo hi mama brahmaMs tava vAkyEr akalmazEH
pratyayo hi purA datto vEdehyA surasaMniDO
seyaM lokaBayAd brahmann apApety aBijAnatA
parityaktA mayA sItA tad BavAn kzantum arhati
jAnAmi cemO putrO me yamajAtO kuSIlavO
SudDAyAM jagato maDye mETilyAM prItir astu me
aBiprAyaM tu vijYAya rAmasya surasattamAH
pitAmahaM puraskftya sarva eva samAgatAH
AdityA vasavo rudrA viSve deSA marudgaRAH
aSvinAv fziganDarvA apsarARAM gaRAs taTA
sADyAS ca devAH sarve te sarve ca paramarzayaH
tato vAyuH SuBaH puRyo divyaganDo manoramaH
taM janOGaM suraSrezWo hlAdayAm Asa sarvataH
tad adButam ivAcintyaM nirIkzante samAhitAH
mAnavAH sarvarAzwreByaH pUrvaM kftayuge yaTA
sarvAn samAgatAn dfzwvA sItA kAzAyavAsinI
abravIt prAYjalir vAkyam aDodfzwir avAnmuKI
yaTAhaM rAGavAd anyaM manasApi na cintaye
taTA me mADavI devI vivaraM dAtum arhati
taTA SapantyAM vEdehyAM prAdurAsIt tad adButam
BUtalAd utTitaM divyaM siMhAsanam anuttamam
DriyamARaM SiroBis tan nAgEr amitavikramEH
divyaM divyena vapuzA sarvaratnaviBUzitam
tasmiMs tu DaraRI devI bAhuByAM gfhya mETilIm
svAgatenABinandyEnAm Asane copavezayat
tAm AsanagatAM dfzwvA praviSantIM rasAtalam
puRyavfzwir avicCinnA divyA sItAm avAkirat
sADukAraS ca sumahAn devAnAM sahasotTitaH
sADu sADv iti vE sIte yasyAs te SIlam IdfSam
evaM bahuviDA vAco hy antarikzagatAH surAH
vyAjahrur hfzwamanaso dfzwvA sItApraveSanam
yajYavAwagatAS cApi munayaH sarva eva te
rAjAnaS ca naravyAGrA vismayAn noparemire
antarikze ca BUmO ca sarve sTAvarajaNgamAH
dAnavAS ca mahAkAyAH pAtAle pannagADipAH
ke cid vineduH saMhfzwAH ke cid DyAnaparAyaRAH
ke cid rAmaM nirIkzante ke cit sItAm acetanAH
sItApraveSanaM dfzwvA tezAm AsIt samAgamaH
taM muhUrtam ivAtyarTaM sarvaM saMmohitaM jagat
tadAvasAne yajYasya rAmaH paramadurmanAH
apaSyamAno vEdehIM mene SUnyam idaM jagat
Sokena paramAyatto na SAntiM manasAgamat
visfjya pArTivAn sarvAn fkzavAnararAkzasAn
janOGaM brahmamuKyAnAM vittapUrRaM vyasarjayat
tato visfjya tAn sarvAn rAmo rAjIvalocanaH
hfdi kftvA tadA sItAm ayoDyAM praviveSa saH
na sItAyAH parAM BAryAM vavre sa raGunandanaH
yajYe yajYe ca patnyarTaM jAnakI kAYcanI Bavat
daSavarzasahasrARi vAjimeDam upAkarot
vAjapeyAn daSaguRAMs taTA bahusuvarRakAn
agnizwomAtirAtrAByAM gosavES ca mahADanEH
Ije kratuBir anyES ca sa SrImAn AptadakziREH
evaM sa kAlaH sumahAn rAjyasTasya mahAtmanaH
Darme prayatamAnasya vyatIyAd rAGavasya tu
fkzavAnararakzAMsi sTitA rAmasya SAsane
anurajyanti rAjAno ahany ahani rAGavam
kAle varzati parjanyaH suBikzaM vimalA diSaH
hfzwapuzwajanAkIrRaM puraM janapadas taTA
nAkAle mriyate kaS cin na vyADiH prARinAM tadA
nADarmaS cABavat kaS cid rAme rAjyaM praSAsati
aTa dIrGasya kAlasya rAmamAtA yaSasvinI
putrapOtrEH parivftA kAlaDarmam upAgamat
anviyAya sumitrApi kEkeyI ca yaSasvinI
DarmaM kftvA bahuviDaM tridive paryavasTitA
sarvAH pratizWitAH svarge rAjYA daSaraTena ca
samAgatA mahABAgAH saha DarmaM ca leBire
tAsAM rAmo mahAdAnaM kAle kAle prayacCati
mAtFRAm aviSezeRa brAhmaRezu tapasvizu
pitryARi bahuratnAni yajYAn paramadustarAn
cakAra rAmo DarmAtmA pitFn devAn vivarDayan
kasya cit tv aTa kAlasya yuDAjit kekayo nfpaH
svaguruM prezayAm Asa rAGavAya mahAtmane
gArgyam aNgirasaH putraM brahmarzim amitapraBam
daSa cASvasahasrARi prItidAnam anuttamam
kambalAni ca ratnAni citravastram aTottamam
rAmAya pradadO rAjA bahUny ABaraRAni ca
SrutvA tu rAGavo gArgyaM maharziM samupAgatam
mAtulasyASvapatinaH priyaM dUtam upAgatam
pratyudgamya ca kAkutsTaH kroSamAtraM sahAnugaH
gArgyaM saMpUjayAm Asa DanaM tat pratigfhya ca
pfzwvA ca prItidaM sarvaM kuSalaM mAtulasya ca
upavizwaM mahABAgaM rAmaH prazwuM pracakrame
kim Aha matulo vAkyaM yadarTaM BagavAn iha
prApto vAkyavidAM SrezWa sAkzAd iva bfhaspatiH
rAmasya BAzitaM SrutvA brahmarziH kAryavistaram
vaktum adButasaMkASaM rAGavAyopacakrame
mAtulas te mahAbAho vAkyam Aha nararzaBa
yuDAjit prItisaMyuktaM SrUyatAM yadi rocate
ayaM ganDarvavizayaH PalamUlopaSoBitaH
sinDor uBayataH pArSve deSaH paramaSoBanaH
taM ca rakzanti ganDarvAH sAyuDA yudDakovidAH
SElUzasya sutA vIrAs tisraH kowyo mahAbalAH
tAn vinirjitya kAkutsTa ganDarvavizayaM SuBam
niveSaya mahAbAho dve pure susamAhitaH
anyasya na gatis tatra deSaS cAyaM suSoBanaH
rocatAM te mahAbAho nAhaM tvAm anftaM vade
tac CrutvA rAGavaH prIto mararzir mAtulasya ca
uvAca bAQam ity evaM BarataM cAnvavEkzata
so 'bravId rAGavaH prItaH prAYjalipragraho dvijam
imO kumArO taM deSaM brahmarze vijayizyataH
BaratasyAtmajO vIrO takzaH puzkala eva ca
mAtulena suguptO tO DarmeRa ca samAhitO
BarataM cAgrataH kftvA kumArO sabalAnugO
nihatya ganDarvasutAn dve pure viBajizyataH
niveSya te puravare AtmAjO saMniveSya ca
Agamizyati me BUyaH sakASam atiDArmikaH
brahmarzim evam uktvA tu BarataM sabalAnugam
AjYApayAm Asa tadA kumArO cAByazecayat
nakzatreRa ca sOmyena puraskftyANgiraH sutam
BarataH saha sEnyena kumArAByAM ca niryayO
sA senA Sakrayukteva naragAn niryayAv aTa
rAGavAnugatA dUraM durADarzA surAsurEH
mAMsASIni ca sattvAni rakzAMsi sumahAnti ca
anujagmuS ca BarataM ruDirasya pipAsayA
BUtagrAmAS ca bahavo mAMsaBakzAH sudAruRAH
ganDarvaputramAMsAni BoktukAmAH sahasraSaH
siMhavyAGrasfgAlAnAM KecarARAM ca pakziRAm
bahUni vE sahasrARi senAyA yayur agrataH
aDyarDamAsam uzitA paTi senA nirAmayA
hfzwapuzwajanAkIrRA kekayaM samupAgamat
SrutvA senApatiM prAptaM BarataM kekayADipaH
yuDAjid gArgyasahitaM parAM prItim upAgamat
sa niryayO janOGena mahatA kekayADipaH
tvaramARo 'BicakrAma ganDarvAn devarUpiRaH
BarataS ca yuDAjic ca sametO laGuvikramO
ganDarvanagaraM prAptO sabalO sapadAnugO
SrutvA tu BarataM prAptaM ganDarvAs te samAgatAH
yodDukAmA mahAvIryA vinadantaH samantataH
tataH samaBavad yudDaM tumulaM lomaharzaRam
saptarAtraM mahABImaM na cAnyatarayor jayaH
tato rAmAnujaH krudDaH kAlasyAstraM sudAruRam
saMvartaM nAma Barato ganDarvezv aByayojayat
te badDAH kAlapASena saMvartena vidAritAH
kzaRenABihatAs tisras tatra kowyo mahAtmanA
taM GAtaM GorasaMkASaM na smaranti divOkasaH
nimezAntaramAtreRa tAdfSAnAM mahAtmanAm
hatezu tezu vIrezu BarataH kEkayIsutaH
niveSayAm Asa tadA samfdDe dve purottame
takzaM takzaSilAyAM tu puzkaraM puzkarAvatO
ganDarvadeSo ruciro gAnDAravizayaS ca saH
varzEH paYcaBir AkIrRo vizayEr nAgarEs taTA
DanaratnOGasaMpUrRo kAnanEr upaSoBite
anyonyasaMGarzakfte sparDayA guRavistare
uBe surucirapraKye vyavahArEr akalmazEH
udyAnayAnOGavfte suviBaktAntarApaRe
uBe puravare ramye vistarEr upaSoBite
gfhamuKyEH surucirEr vimAnEH samavarRiBiH
SoBite SoBanIyES ca devAyatanavistarEH
niveSya paYcaBir varzEr Barato rAGavAnujaH
punar AyAn mahAbAhur ayoDyAM kEkayIsutaH
so 'BivAdya mahAtmAnaM sAkzAd Darmam ivAparam
rAGavaM BarataH SrImAn brahmARam iva vAsavaH
SaSaMsa ca yaTAvfttaM ganDarvavaDam uttamam
niveSanaM ca deSasya SrutvA prIto 'sya rAGavaH
tac CrutvA harzam Apede rAGavo BrAtfBiH saha
vAkyaM cAdButasaMkASaM BrAtFn provAca rAGavaH
imO kumArO sOmitre tava DarmaviSAradO
aNgadaS candraketuS ca rAjyArhO dfQaDanvinO
imO rAjye 'BizekzyAmi deSaH sADu viDIyatAm
ramaRIyo hy asaMbADo rametAM yatra DanvinO
na rAjYAM yatra pIdA syAn nASramARAM vinASanam
sa deSo dfSyatAM sOmya nAparADyAmahe yaTA
taToktavati rAme tu BarataH pratyuvAca ha
ayaM kArApaTo deSaH suramaRyo nirAmayaH
niveSyatAM tatra puram aNgadasya mahAtmanaH
candraketoS ca ruciraM candrakAntaM nirAmayam
tad vAkyaM BaratenoktaM pratijagrAha rAGavaH
taM ca kftA vaSe deSam aNgadasya nyaveSayat
aNgadIyA purI ramyA aNgadasya niveSitA
ramaRIyA suguptA ca rAmeRAklizwakarmaRA
candraketus tu mallasya mallaBUmyAM niveSitA
candrakAnteti viKyAtA divyA svargapurI yaTA
tato rAmaH parAM prItiM Barato lakzmaRas taTA
yayur yuDi durADarzA aBizekaM ca cakrire
aBizicya kumArO dvO prasTApya sabalAnugO
aNgadaM paScimA BUmiM candraketum udaNmuKam
aNgadaM cApi sOmitrir lakzmaRo 'nujagAma ha
candraketos tu BarataH pArzRigrAho baBUva ha
lakzmaRas tv aNgadIyAyAM saMvatsaram aTozitaH
putre sTite durADarze ayoDyAM punar Agamat
Barato 'pi taTEvozya saMvatsaram aTADikam
ayoDyAM punar agamya rAmapAdAv upAgamat
uBO sOmitriBaratO rAmapAdAv anuvratO
kAlaM gatam api snehAn na jajYAte 'tiDArmikO
evaM varzasahasrARi daSatezAM yayus tadA
Darme prayatamAnAnAM pOrakAryezu nityadA
vihftya lAkaM paripUrRamAnasAH; SriyA vftA DarmapaTe pare sTitAH
trayaH samidDA iva dIptatejasA; hutAgnayaH sADu mahADvare trayaH
kasya cit tv aTa kAlasya rAme DarmapaTe sTite
kAlas tApasarUpeRa rAjadvAram upAgamat
so 'bravIl lakzmaRaM vAkyaM DftimantaM yaSasvinam
mAM nivedaya rAmAya saMprAptaM kAryagOravAt
dUto hy atibalasyAhaM maharzer amitOjasaH
rAmaM didfkzur AyAtaH kAryeRa hi mahAbala
tasya tadvacanaM SrutvA sOmitris tvarayAnvitaH
nyavedayata rAmAya tApasasya vivakzitam
jayasva rAjan DarmeRa uBO lokO mahAdyute
dUtas tvAM drazwum AyAtas tapasvI BAskarapraBaH
tad vAkyaM lakzmaRenoktaM SrutvA rAma uvAca ha
praveSyatAM munis tAta mahOjAs tasya vAkyaDfk
sOmitris tu taTety uktvA prAveSayata taM munim
jvalantam iva tejoBiH pradahantam ivAMSuBiH
so 'Bigamya raGuSrezWaM dIpyamAnaM svatejasA
fzir maDurayA vAcA varDasvety Aha rAGavam
tasmE rAmo mahAtejAH pUjAm arGya purogamAm
dadO kuSalam avyagraM prazwuM cEvopacakrame
pfzWaS ca kuSalaM tena rAmeRa vadatAM varaH
Asane kAYcane divye nizasAda mahAyaSAH
tam uvAca tato rAmaH svAgataM te mahAmune
prApayasva ca vAkyAni yato dUtas tvam AgataH
codito rAjasiMhena munir vAkyam udIrayat
dvandvam etat pravaktavyaM na ca cakzur hataM vacaH
yaH SfRoti nirIkzed vA sa vaDyas tava rAGava
Baved vE munimuKyasya vacanaM yady avekzase
taTeti ca pratijYAya rAmo lakzmaRam abravIt
dvAri tizWa mahAbAho pratihAraM visarjaya
sa me vaDyaH Kalu Bavet kaTAM dvandvasamIritAm
fzer mama ca sOmitre paSyed vA SfRuyA ca yaH
tato nikzipya kAkutsTo lakzmaRaM dvArasaMgrahe
tam uvAca muniM vAkyaM kaTayasveti rAGavaH
yat te manIzitaM vAkyaM yena vAsi samAhitaH
kaTayasva viSaNkas tvaM mamApi hfdi vartate
SfRu rAma mahAbAho yadarTam aham AhataH
pitAmahena devena prezito 'smi mahAbala
tavAhaM pUrvake BAve putraH parapuraMjaya
mAyAsaMBAvito vIra kAlaH sarvasamAharaH
pitAmahaS ca BagavAn Aha lokapatiH praBuH
samayas te mahAbAho svarlokAn parirakzitum
saMkzipya ca purA lokAn mAyayA svayam eva hi
mahArRave SayAno 'psu mAM tvaM pUrvam ajIjanaH
BogavantaM tato nAgam anantam udake Sayam
mAyayA janayitvA tvaM dvO ca sattvO mahAbalO
maDuM ca kEwaBaM cEva yayor asTicayEr vftA
iyaM parvatasaMbADA medinI cABavan mahI
padme divyArkasaMkASe nAByAm utpAdya mAm api
prAjApatyaM tvayA karma sarvaM mayi niveSitam
so 'haM saMnyastaBAro hi tvAm upAse jagatpatim
rakzAM viDatsva BUtezu mama tejaH karo BavAn
tatas tvam api durDarzas tasmAd BAvAt sanAtanAt
rakzArTaM sarvaBUtAnAM vizRutvam upajagmivAn
adityAM vIryavAn putro BrAtFRAM harzavarDanaH
samutpannezu kftyezu lokasAhyAya kalpase
sa tvaM vitrAsyamAnAsu prajAsu jagatAM vara
rAvaRasya vaDAkANkzI mAnuzezu mano 'daDAH
daSavarzasahasrARi daSavarzaSatAni ca
kftvA vAsasya niyatiM svayam evAtmanaH purA
sa tvaM manomayaH putraH pUrRAyur mAnuzezv iha
kAlo naravaraSrezWa samIpam upavartitum
yadi BUyo mahArAja prajA icCasy upAsitum
vasa vA vIra BadraM te evam Aha pitAmahaH
aTa vA vijigIzA te suralokAya rAGava
sanATA vizRunA devA Bavantu vigatajvarAH
SrutvA pitAmahenoktaM vAkyaM kAlasamIritam
rAGavaH prahasan vAkyaM sarvasaMhAram abravIt
SrutaM me devadevasya vAkyaM paramam adButam
prItir hi mahatI jAtA tavAgamanasaMBavA
BadraM te 'stu gamizyAmi yata evAham AgataH
hfd gato hy asi saMprApto na me 'sty atra vicAraRA
mayA hi sarvakftyezu devAnAM vaSavartinAm
sTAtavyaM sarvasaMhAre yaTA hy Aha pitAmahaH
taTA tayoH kaTayator durvAsA BagavAn fziH
rAmasya darSanAkANkzI rAjadvAram upAgamat
so 'Bigamya ca sOmitrim uvAca fzisattamaH
rAmaM darSaya me SIGraM purA me 'rTo 'tivartate
munes tu BAzitaM SrutvA lakzmaRaH paravIrahA
aBivAdya mahAtmAnaM vAkyam etad uvAca ha
kiM kAryaM brUhi Bagavan ko vArTaH kiM karomy aham
vyagro hi rAGavo brahman muhUrtaM vA pratIkzatAm
tac CrutvA fziSArdUlaH kroDena kaluzIkftaH
uvAca lakzmaRaM vAkyaM nirdahann iva cakzuzA
asmin kzaRe mAM sOmitre rAmAya prativedaya
vizayaM tvAM puraM cEva Sapizye rAGavaM taTA
BarataM cEva sOmitre yuzmAkaM yA ca saMtatiH
na hi SakzyAmy ahaM BUyo manyuM DArayituM hfdi
tac CrutvA GorasaMkASaM vAkyaM tasya mahAtmanaH
cintayAm Asa manasA tasya vAkyasya niScayam
ekasya maraRaM me 'stu mA BUt sarvavinASanam
iti budDyA viniScitya rAGavAya nyavedayat
lakzmaRasya vacaH SrutvA rAmaH kAlaM visfjya ca
nizpatya tvaritaM rAjA atreH putraM dadarSa ha
so 'BivAdya mahAtmAnaM jvalantam iva tejasA
kiM kAryam iti kAkutsTaH kftAYjalir aBAzata
tad vAkyaM rAGaveRRoktaM SrutvA munivaraH praBuH
pratyAha rAmaM durvAsAH SrUyatAM Darmavatsala
adya varzasahasrasya samAptir mama rAGava
so 'haM Bojanam icCAmi yaTAsidDaM tavAnaGa
tac CrutvA vacanaM rAmo harzeRa mahatAnvitaH
BojanaM munimuKyAya yaTAsidDam upAharat
sa tu BuktvA muniSrezWas tad annam amftopamam
sADu rAmeti saMBAzya svam ASramam upAgamat
tasmin gate mahAtejA rAGavaH prItamAnasaH
saMsmftya kAlavAkyAni tato duHKam upeyivAn
duHKena ca susaMtaptaH smftvA tad GoradarSanam
avAnmuKo dInamanA vyAhartuM na SaSAka ha
tato budDyA viniScitya kAlavAkyAni rAGavaH
nEtad astIti coktvA sa tUzRIm AsIn mahAyaSAH
avANmuKam aTo dInaM dfzwvA somam ivAplutam
rAGavaM lakzmaRo vAkyaM hfzwo maDuram abravIt
na saMtApaM mahAbAho madarTaM kartum arhasi
pUrvanirmARabadDA hi kAlasya gatir IdfSI
jahi mAM sOmya visrabdaH pratijYAM paripAlaya
hInapratijYAH kAkutsTa prayAnti narakaM narAH
yadi prItir mahArAja yady anugrAhyatA mayi
jahi mAM nirviSaNkas tvaM DarmaM varDaya rAGava
lakzmaRena taToktas tu rAmaH pracalitendriyaH
mantriRaH samupAnIya taTEva ca puroDasaM
abravIc ca yaTAvfttaM tezAM maDye narADipaH
durvAso'BigamaM cEva pratijYAM tApasasya ca
tac CrutvA mantriRaH sarve sopADyAyAH samAsata
vasizWas tu mahAtejA vAkyam etad uvAca ha
dfzwam etan mahAbAho kzayaM te lomaharzaRam
lakzmaRena viyogaS ca tava rAma mahAyaSaH
tyajEnaM balavAn kAlo mA pratijYAM vfTA kfTAH
vinazwAyAM pratijYAyAM Darmo hi vilayaM vrajet
tato Darme vinazwe tu trElokye sacarAcaram
sadevarzigaRaM sarvaM vinaSyeta na saMSayaH
sa tvaM puruzaSArdUla trElokyasyABipAlanam
lakzmaRasya vaDenAdya jagat svasTaM kuruzva ha
tezAM tat samavetAnAM vAkyaM DarmArTasaMhitam
SrutvA parizado maDye rAmo lakzmaRam abravIt
visarjaye tvAM sOmitre mA BUd DarmaviparyayaH
tyAgo vaDo vA vihitaH sADUnAm uBayaM samam
rAmeRa BAzite vAkye bAzpavyAkulitekzaRaH
lakzmaRas tvaritaH prAyAt svagfhaM na viveSa ha
sa gatvA sarayUtIram upaspfSya kftAYjaliH
nigfhya sarvasrotAMsi niHSvAsaM na mumoca ha
anucCvasantaM yuktaM taM saSakrAH sApsarogaRAH
devAH sarzigaRAH sarve puzpEr avakiraMs tadA
adfSyaM sarvam anujEH saSarIraM mahAbalam
pragfhya lakzmaRaM Sakro divaM saMpraviveSa ha
tato vizRoS caturBAgam AgataM surasattamAH
hfzwAH pramuditAH sarve 'pUjayan fziBiH saha
visfjya lakzmaRaM rAmo duHKaSokasamanvitaH
puroDasaM mantriRaS ca nEgamAMS cedam abravIt
adya rAjye 'BizekzyAmi BarataM Darmavatsalam
ayoDyAyAM patiM vIraM tato yAsyAmy ahaM vanam
praveSayata saMBArAn mA BUt kAlAtyayo yaTA
adyEvAhaM gamizyAmi lakzmaRena gatAM gatim
tac CrutvA rAGaveRoktaM sarvAH prakftayo BfSam
mUrDaBiH praRatA BUmO gatasattvA ivABavan
BarataS ca visaMjYo 'BUc CrutvA rAmasya BAzitam
rAjyaM vigarhayAm Asa rAGavaM cedam abravIt
satyena hi Sape rAjan svargaloke na cEva hi
na kAmaye yaTA rAjyaM tvAM vinA raGunandana
imO kuSIlavO rAjann aBiziYca narADipa
kosalezu kuSaM vIram uttarezu taTA lavam
SatruGnasya tu gacCantu dUtAs tvaritavikramAH
idaM gamanam asmAkaM svargAyAKyAntu mAciram
tac CrutvA BaratenoktaM dfzwvA cApi hy aDo muKAn
pOrAn duHKena saMtaptAn vasizWo vAkyam abravIt
vatsa rAma imAH paSya DaraRIM prakftIr gatAH
jYAtvEzAm IpsitaM kAryaM mA cEzAM vipriyaM kfTAH
vasizWasya tu vAkyena utTApya prakftIjanam
kiM karomIti kAkutsTaH sarvAn vacanam abravIt
tataH sarvAH prakftayo rAmaM vacanam abruvan
gacCantam anugacCAmo yato rAma gamizyasi
ezA naH paramA prItir eza DarmaH paro mataH
hfdgatA naH sadA tuzwis tavAnugamane dfQA
pOrezu yadi te prItir yadi sneho hy anuttamaH
saputradArAH kAkutsTa samaM gacCAma satpaTam
tapovanaM vA durgaM vA nadIm amBoniDiM taTA
vayaM te yadi na tyAjyAH sarvAn no naya ISvara
sa tezAM niScayaM jYAtvA kftAntaM ca nirIkzyaca
pOrARAM dfQaBaktiM ca bAQam ity eva so 'bravIt
evaM viniScayaM kftvA tasminn ahani rAGavaH
kosalezu kuSaM vIram uttarezu taTA lavam
aBiziYcan mahAtmAnAv uBAv eva kuSIlavO
raTAnAM tu sahasrARi trIRi nAgAyutAni ca
daSa cASvasahasrARi ekEkasya DanaM dadO
bahuratnO bahuDanO hfzwapuzwajanAvftO
aBizicya tu tO vIrO prasTApya svapure taTA
dUtAn saMprezayAm Asa SatruGnAya mahAtmane
te dUtA rAmavAkyena coditA laGuvikramAH
prajagmur maDurAM SIGraM cakrur vAsaM na cADvani
tatas triBir aho rAtrEH saMprApya maDurAm aTa
SatruGnAya yaTAvfttam AcaKyuH sarvam eva tat
lakzmaRasya parityAgaM pratijYAM rAGavasya ca
putrayor aBizekaM ca pOrAnugamanaM taTA
kuSasya nagarI ramyA vinDyaparvataroDasi
kuSAvatIti nAmnA sA kftA rAmeRa DImatA
SrAvitA ca purI ramyA SrAvatIti lavasya ca
ayoDyAM vijanAM cEva BarataM rAGavAnugam
evaM sarvaM nivedyASu SatruGnAya mahAtmane
viremus te tato dUtAs tvara rAjann iti bruvan
SrutvA taM GorasaMkASaM kulakzayam upasTitam
prakftIs tu samAnIya kAYcanaM ca purohitam
tezAM sarvaM yaTAvfttam AKyAya raGunandanaH
AtmanaS ca viparyAsaM BavizyaM BrAtfBiH saha
tataH putradvayaM vIraH so 'ByaziYcan narADipaH
subAhur maDurAM leBe SatruGAtI ca vEdiSam
dviDAkftvA tu tAM senAM mADurIM putrayor dvayoH
DanaDAnyasamAyuktO sTApayAm Asa pArTivO
tato visfjya rAjAnaM vEdiSe SatruGAtinam
jagAma tvarito 'yoDyAM raTenEkena rAGavaH
sa dadarSa mahAtmAnaM jvalantam iva pAvakam
kzOmasUkzmAmbaraDaraM muniBiH sArDam akzayEH
so 'BivAdya tato rAmaM prAYjaliH prayatendriyaH
uvAca vAkyaM DarmajYo Darmam evAnucintayan
kftvABizekaM sutayor yuktaM rAGavayor DanEH
tavAnugamane rAjan vidDi mAM kftaniScayam
na cAnyad atra vaktavyaM dustaraM tava SAsanam
tyaktuM nArhasi mAM vIra BaktimantaM viSezataH
tasya tAM budDim aklIbAM vijYAya raGunandanaH
bAQam ity eva SatruGnaM rAmo vacanam abravIt
tasya vAkyasya vAkyAnte vAnarAH kAmarUpiRaH
fkzarAkzasasaMGAS ca samApetur anekaSaH
devaputrA fzisutA ganDarvARAM sutAs taTA
rAma kzayaM viditvA te sarva eva samAgatAH
te rAmam aBivAdyAhuH sarva eva samAgatAH
tavAnugamane rAjan saMprAptAH sma mahAyaSaH
yadi rAma vinAsmABir gacCes tvaM puruzarzaBa
yamadaRqam ivodyamya tvayA sma vinipAtitAH
evaM tezAM vacaH SrutvA fzkavAnararakzasAm
viBIzaRam aTovAca maDuraM SlakzRayA girA
yAvat prajA Darizyanti tAvat tvaM vE viBIzaRa
rAkzasendra mahAvIrya laNkAsTaH svaM Darizyasi
prajAH saMrakza DarmeRa nottaraM vaktum arhasi
tam evam uktvA kAkutsTo hanUmantam aTAbravIt
jIvite kftabudDis tvaM mA pratijYAM vilopaya
matkaTAH pracarizyanti yAval loke harISvara
tAvat tvaM DArayan prARAn pratijYAm anupAlaya
taTEvam uktvA kAkutsTaH sarvAMs tAn fkzavAnarAn
mayA sArDaM prayAteti tadA tAn rAGavo 'bravIt
praBAtAyAM tu SarvaryAM pfTuvakzA mahAyaSAH
rAmaH kamalapatrAkzaH puroDasam aTAbravIt
agnihotraM vrajatv agre sarpir jvalitapAvakam
vAjapeyAtapatraM ca SoBayAnaM mahApaTam
tato vasizWas tejasvI sarvaM niravaSezataH
cakAra viDivad DarmyaM mahAprAsTAnikaM viDim
tataH kzOmAmbaraDaro brahma cAvartayan param
kuSAn gfhItvA pARiByAM prasajya prayayAv aTa
avyAharan kva cit kiM cin niScezwo niHsuKaH paTi
nirjagAma gfhAt tasmAd dIpyamAno yaTAMSumAn
rAmasya pArSve savye tu padmA SrIH susamAhitA
dakziRe hrIr viSAlAkzI vyavasAyas taTAgrataH
SarA nAnAviDAS cApi Danur Ayatavigraham
anuvrajanti kAkutsTaM sarve puruzavigrahAH
vedA brAhmaRarUpeRa sAvitrI sarvarakziRI
oMkAro 'Ta vazawkAraH sarve rAmam anuvratAH
fzayaS ca mahAtmAnaH sarva eva mahIsurAH
anvagacCanta kAkutsTaM svargadvAram upAgatam
taM yAntam anuyAnti sma antaHpuracarAH striyaH
savfdDabAladAsIkAH savarzavarakiMkarAH
sAntaHpuraS ca BarataH SatruGnasahito yayO
rAmavratam upAgamya rAGavaM samanuvratAH
tato viprA mahAtmAnaH sAgnihotrAH samAhitAH
saputradArAH kAkutsTam anvagacCan mahAmatim
mantriRo BftyavargAS ca saputrAH sahabAnDavAH
sAnugA rAGavaM sarve anvagacCan prahfzwavat
tataH sarvAH prakftayo hfzwapuzwajanAvftAH
anujagmuH pragacCantaM rAGavaM guRaraYjitAH
snAtaM pramuditaM sarvaM hfzwapuzpam anuttamam
dfptaM kilikilASabdEH sarvaM rAmam anuvratam
na tatra kaS cid dIno 'BUd vrIqito vApi duHKitaH
hfzwaM pramuditaM sarvaM baBUva paramAdButam
drazwukAmo 'Ta niryARaM rAjYo jAnapado janaH
saMprAptaH so 'pi dfzwvEva saha sarvEr anuvrataH
fkzavAnararakzAMsi janAS ca puravAsinaH
agaCan parayA BaktyA pfzWataH susamAhitAH
aDyarDayojanaM gatvA nadIM paScAn muKASritAm
sarayUM puRyasalilAM dadarSa raGunandanaH
aTa tasmin muhUrte tu brahmA lokapitAmahaH
sarvEH parivfto devEr fziBiS ca mahAtmaBiH
AyayO yatra kAkutsTaH svargAya samupasTitaH
vimAnaSatakowIBir divyABir aBisaMvftaH
papAta puzpavfzwiS ca vAyumuktA mahOGavat
tasmiMs tUryaSatAkIrRe ganDarvApsarasaMkule
sarayUsalilaM rAmaH padByAM samupacakrame
tataH pitAmaho vARIm antarikzAd aBAzata
AgacCa vizRo BadraM te dizwyA prApto 'si rAGava
BrAtfBiH saha devABEH praviSasva svakAM tanum
vEzRavIM tAM mahAtejas tad AkASaM sanAtanam
tvaM hi lokagatir deva na tvAM ke cit prajAnate
fte mAyAM viSAlAkza tava pUrvaparigrahAm
tvam acintyaM mahad BUtam akzayaM sarvasaMgraham
yAm icCasi mahAtejas tAM tanuM praviSa svayam
pitAmahavacaH SrutvA viniScitya mahAmatiH
viveSa vEzRavaM tejaH saSarIraH sahAnujaH
tato vizRugataM devaM pUjayanti sma devatAH
sADyA marudgaRAS cEva sendrAH sAgnipurogamAH
ye ca divyA fzigaRA ganDarvApsarasaS ca yAH
suparRanAgayakzAS ca dEtyadAnavarAkzasAH
sarvaM hfzwaM pramuditaM sarvaM pUrRamanoraTam
sADu sADv iti tat sarvaM tridivaM gatakalmazam
aTa vizRur mahAtejAH pitAmaham uvAca ha
ezAM lokAY janOGAnAM dAtum arhasi suvrata
ime hi sarve snehAn mAm anuyAtA manasvinaH
BaktA BAjayitavyAS ca tyaktAtmAnaS ca matkfte
tac CrutvA vizRuvacanaM brahmA lokaguruH praBuH
lokAn sAntAnikAn nAma yAsyantIme samAgatAH
yac ca tiryaggataM kiM cid rAmam evAnucintayat
prARAMs tyakzyati BaktyA vE saMtAne tu nivatsyati
sarvEr eva guREr yukte brahmalokAd anantare
vAnarAS ca svakAM yonim fkzAS cEva taTA yayuH
yeByo viniHsftA ye ye surAdiByaH susaMBavAH
fziByo nAgayakzeByas tAMs tAn eva prapedire
taToktavati deveSe gopratAram upAgatAH
Bejire sarayUM sarve harzapUrRASruviklavAH
avagAhya jalaM yo yaH prARI hy AsIt prahfzwavat
mAnuzaM deham utsfjya vimAnaM so 'Dyarohata
tiryagyonigatAS cApi saMprAptAH sarayUjalam
divyA divyena vapuzA devA dIptA ivABavan
gatvA tu sarayUtoyaM sTAvarARi carARi ca
prApya tat toyavikledaM devalokam upAgaman
devAnAM yasya yA yonir vAnarA fzka rAkzasAH
tAm eva viviSuH sarve devAn nikzipya cAmBasi
taTA svargagataM sarvaM kftvA lokagurur divam
jagAma tridaSEH sArDaM hfzwEr hfzwo mahAmatiH